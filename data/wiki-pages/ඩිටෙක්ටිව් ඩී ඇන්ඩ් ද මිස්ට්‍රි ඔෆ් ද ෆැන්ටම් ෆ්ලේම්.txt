ඩිටෙක්ටිව් ඩී ඇන්ඩ් ද මිස්ට්‍රි ඔෆ් ද ෆැන්ටම් ෆ්ලේම් යනුවෙන් හැඳින්වෙන්නේ 2010දී විකාශය වූ චීන-හොංකොං ක්‍රියාදාම අභිරහස් චිත්‍රපටයකි. මෙය අධ්‍යක්ෂණය සහ නිෂ්පාදනය සිදු කරන ලද්දේ ට්සුයි හාර්ක් විසිනි. මෙහි කලා අධ්‍යක්ෂණය සහ වේදිකා නිර්මාණ රචනය සමෝ හුං විසින් සිදු කරන ලදී. මෙහි ප්‍රධාන චරිතය වන ඩි රෙන්ජියේගේ චරිතය නිරූපණය කරන්නේ ඇන්ඩි ලෞ විසිනි. මෙහි සාහයක චරිත නිරූපණය කරන්නන් අතර කරිනා ලෞ, ලි බිංබිං, ඩෙං චාඕ සහ ටෝනි ල්‍යුං කා-ෆයි ද වෙති.
මෙම චිත්‍රපටය මගින් නිරූපණය වන්නේ ටෑං රාජවංශයේ වඩාත් සුප්‍රකට නිලධාරීන් අතුරන් අයකු වන ඩි රෙන්ජියේ පිළිබඳ ප්‍රබන්ධ කථාවකි.
ඩිටෙක්ටිව් ඩී සඳහා ප්‍රධාන ඡායාරූපකරණය 2009 මැයි මස ඇරඹිණි. මෙම චිත්‍රපටය රූගත කෙරුණේ චීනයේ ෂේජියෑංහි හෙංඩියෑන් වර්ල්ඩ් ස්ටූඩියෝස් හිදී ය. 2010 සැප්තැම්බර් 29 දින චීනය තුළ ඩිටෙක්ටිව් ඩී මුදාහැරුණු අතර, හොං කොං තුළ එය 2010 සැප්තැම්බර් 30 දින මුදා හැරිණි. මෙම චිත්‍රපටය 2010 වැනිසි චිත්‍රපට උළෙලේ දී ස්වර්ණ සිංහ සම්මානය සඳහා ද යෝජනා විය. මෙම චිත්‍රපටයේ උතුරු අමරිකාවේ මංගල දර්ශනය 2010 ටොරන්ටෝ අන්තර්ජතාකි සිනාම උළෙලේ දී ප්‍රදර්ශනය කෙරිණි.
මෙහි පූර්ව කතාවක් වූ යන්ග් ඩිටෙක්ටිව් ඩී: රයිස් ඔෆ් ද සී ඩ්‍රැගන් නැමැති චිත්‍රපටය 2013 සැප්තැම්බර් 28 දින තිරගත වීම ඇරඹිණි. මෙහි ඩී රහස් පරීක්ෂකගේ යොවුන් විය මාක් චාඕ විසින් නිරූපණය කරන ලදී.


== කථා පුවත ==
689 වර්ෂයේ චීනයේ ටෑං රාජවංශයේ වු සේටියැන් අධිරාජිනිය ටෑං නිලධාරීන්ගේ විරෝධය හමුවේ චීනයේ ප්‍රථම අධිරාජිනිය ලෙස කිරුළු පළඳියි. ඇය ලුවෝයැංහි සිය මාලිගයට ඉහළින් බුද්ධ ප්‍රතිමාවක් ඉදිකොට ඇත. නමුත් එය අධීක්ෂණය කරන නිලධාරියා අභිරහස් ලෙස ගිනි දැල්වලට මැදි වේ. දණ්ඩන නිලධාරී පෙයි දොංග්ලායි සහ ඔහුගේ ජ්‍යෙෂ්ඨ නිලධාරියා මෙහි ඉදිකිරීම් නිලධාරියා වූ ෂටුවෝගෙන් ප්‍රශ්න කරයි. මීට පෙර කැරැල්ලකට සහභාගී වීම හේතවෙන් ෂටුවෝ සිරභාරයට පත්ව තිබිණි. ඔවුනට කිසිවක් හෙළි නොවන අතර, පෙයිගේ ජ්‍යෙෂ්ඨ නිලධාරියා අද්භූත ගිනි ජාලාවකට නිරාවරණය වීමෙන් පසු මියයයි.
රාජකීය ආශ්‍රමාධිපතිවරයා ගින්න පිළිබඳ අභිරහස විසඳය යුතු බව පැවසූ අවස්ථාවේ, අධිරාජිනිය හිටපු රහස් පරීක්ෂකයකු වූ කැරැලිකරුවකු ලෙස සිරගතව සිටි ඩි රෙන්ජියේව නිදහස් කිරීමට නියෝග කරයි. ඩිව සිරභාරයෙන් මුදවාගෙන ඒම පිණිස ඇය සිය සහායිකාවක වූ ෂංගුවාන් ජිංඅර්ව පිටත් කරයි. නමුත් එහිදී ඔවුනට ඝාතකයන් පිරිසක්ගේ ප්‍රහාරයකට මුහුණ දීමට සිදු වේ. වු අධිරාජිනිය නැවත ඩිව රාජකීය රහස් පරීක්ෂක තනතුරේ පිහිටුවන අතර, ජිංඅර් හට ඔහුගේ සහායිකාව සහ ඔත්තුකරුවා වන ලෙස පවසයි. ජිංඅර් විසින් ඩිව අයහපතට පොළඹවා ගැනීමට උත්සාහ දරන අතර, ඔවුනට නැවත ඝාතකයන් පිරිසක් මුණගැසේ. ඩි හට ලි කුමරුන්ව හමුවේ. කුමරු ඔහුව කැරැලි හමුදාවකට බඳවා ගැනීමට උත්සාහ දැරූව ද, එය අසාර්ථක වේ. පෙයි නිලධාරියා ඩි සහ ජිංඅර්ව දැවුණු මෘතදේහ විමර්ශනයට කැඳවාගෙන යයි. එහිදී ඩි නිගමනය කරන්නේ ඝාතකයන් විසින් විෂක් භාවිතා කර ඇති බවත්, එය හිරුඑළිය සමග ගැටුණු විට ගිනිගන්නා ද්‍රව්‍යයක් බවත් ය.
පෙයි, ඩිගේ රහස් පරීක්ෂණයට එකතු වේ. එහිදී ඩි හට සිය මිතුරකු වූ ෂටුවෝ මුණගැසේ. ෂටුවෝ සැක කරන්නේ මෙම විෂ "ගිනි කුරුමිණියන්"ගෙන් ලබාගත් විෂක් බවයි. ඔහු ඩිට පවසන්නේ මෙය මායා කඩපොළ යනුවෙන් හඳුන්වන ගුහා සංකීර්ණයේ සැඟව සිටින ඩොන්කී වංගේ ක්‍රියාවක් විය හැකි බවයි. මෙය මුලින් තමන්ට නොපැවසීම පිළිබඳ කෝප වන පෙයි ෂටුවෝව සිරභාරයට ගන්නට සැරසෙයි. නමුත් ඩි ඔහුව වළකයි. මායා කඩපොළේ දී, ඩි, පෙයි සහ ජිංඅර්හට රාජකීය ආශ්‍රමාධිපති වැනි පුද්ගලයකුගෙන් ප්‍රහාරයක් එල්ල වේ. ජිඅර් සහ පෙයි ජිංඅර් සහ පෙයි ඔහු සමඟ සටන් කරන අතර, පෙයි ඔහු පසුපස පූජකයාගේ රහස් නවාතැන වෙත ගමන් කරයි. ඩොන්කී වං තමන් මාලිගයේ වෙදැදුරුවරයකු වූ බවත්, තමන් ගිනි කුරුමිණියන් යොදා වෛද්‍ය ප්‍රතිකාර ක්‍රම අත්හදා බැලූ බවත් හෙළි කරයි. නමුත් ඒවායේ ඇති භයානක බව වටහාගත් පසු ඔහු නිල ස්ථාන භාවිතයෙන් පෙනුම වෙනස් කරගෙන පලාගිය බවත් පවසයි.
ලි කුමරු, ඩිගේ යගදාව නැවත ඔහුට භාර දෙයි. මෙය ඔහු සිරගතව සිටි සමයේ ඉවත් කෙරුණකි. ඩි සිය දේශපාලන මධ්‍යස්ථාභාවය පැහැදිළි කරයි. ඉන් මඳ වේලාවකට පසු ලි කුමරු ඝාතනය වෙයි. ඩි පූජකයා පිළිබඳ සැක කරයි. නමුත් වු අධිරාජිනිය ඔහුට ආරාමයට ඇතුළු වුවහොත් ඔහුව මරාදමනු ඇතැයි අනතුරු හඟවයි. මීට පෙර සිටි රහස් පරීක්ෂකයා විසින් ඔහුගේ පරීක්ෂණයේ දී යම් දෙයක් අනාවරණය කොට ඇති බව දැනගන්නා පෙයි එහි සටහන් පරීක්ෂා කරයි. නමුත් ඔහුව පැහැර ගැනෙයි. ආරාමය තුළ දී, රාජකීය ආශ්‍රමාධිපති අන් කිසිවකු නොව නිල ස්ථාන භාවිතා කොට වෙස්වලාගත් ජිංඅර්ම බව ඩි වටහා ගනියි. ඩි සැක කරන්නේ අධිරාජිනිය සිය කෲර පාලනය සාධාරණීකරණයට රාජකීය ආශ්‍රමාධිපතිව යොදා ගත් බවයි. ජිංඅර්, ඩි හට පහර දෙයි. නමුත් ඔහුව මරා දැමීමට අපොහොසත් වේ. ඇය ඝාතකයින් විසින් යෙදූ උපක්‍රම කිහිපයකටම හසු වන අතර, ඇයට මරණීය තුවාල සිදු වේ. නමුත් ඇගේ අවසන් සිහිනය ඉටු කරගැනීඹට උපකාර වන ඩි ඇයව මාලිගයට රැගෙන යයි. එහිදී ඇය අධිරාජිනියගේ දෑත් මත මියයයි.
ඩි පෙයිව සොයා ගන්නා නමුත් ඔහුව බේරා ගැනීමට අපොහොසත් වේ. ඔහු ඩි හට සටහන් කිහිපයක් ලබා දෙන අතර, ඒ අනුව මෙයට වගකිව යුතු වූයේ ෂටුවෝයි. ෂටුවෝ අධිරාජිනියව ඝාතනය කිරීමට සිතා බුද්ධ ප්‍රතිමාව ඇගේ මාලිගයට ඇද වැටීමට සලස්වන්නට අදහස් කොට තිබිණි. බුද්ධ ප්‍රතිමාවට ඔහු සිදුකොට තිබූ වෙනස්කම් පිළිබඳ දැනුවත් වූ නිලධාරීන්ව ඔහු මරාදමා ඇත. එසේම ඔහුට අපහාස කිරීම හේතුවෙන් ලි කුමරුන්ව ද ෂටුවෝ විසින් ඝාතනය කොට තිබේ. අනතුරුව වු අධිරාජිනිය තවමත් ජීවත්ව සිටී නම් ඇයව ආක්‍රමණය කිරීමට ඔහු ලි කුමරුගේ සේනාව ලබාගෙන තිබේ. ඩි සහ ෂටුවෝ සටන් කරන අතර, ඩි විෂවලින් තෙමී යයි. නමුත් ප්‍රතිමාව ඇදවැටෙන දිශාව වෙනත් පසකට හැරවීමට ඩි සමත් වේ. අනතුරුව ෂටුවෝ වු අධිරාජිනියට වස දීම සඳහා සිංහාසන ශාලාව වෙත යයි. ෂටුවෝව අල්ලාගන්නා ඩි, විෂ ෂටුවෝගේ සිරුර‍ටම ඉසිරීමට සලස්වයි. එහිදී ඔහු හිරුඑළියට නිරාවරණය වී මිය යයි.
ප්‍රතිමාවට යටවීමෙන් වු අධිරාජිනියව බේරා ගන්නා ඩි ඇයට ලි කුමරුගේ කැරැලි හමුදාව පිළිබඳ අනතුරු හඟවයි. අධිරාජිනිය තමන් ධාර්මික පාලකයකු වන බව පවසන අතර, ඇගේ රාජ්‍ය සමයෙන් පසු ටෑං රාජවංශයට බලය පැවරීමට ඇය තීරණය කරයි. සිය මාලිගයේ සේවය කරන මෙන් අධිරාජිනිය ඩි ගෙන් ඉල්ලා සිටිය ද, එය ප්‍රතික්ෂේප කරන ඩි රහස් පරීක්ෂක තනතුරනේ ඉල්ලා අස්වී මායා ‍කඩපොළ වෙත යයි. එහිදී ඔහු ඩොන්කී වං සහ උග්‍ර විෂ සමග දිවි ගෙවීමට තීරණය කරයි.


== චරිත නිරූපණය ==
;ඇන්ඩි ලෞ, ඩි රෙන්ජියේ ලෙස
ටෑං රාජවංශයේ පිටුවහල් කළ රහස් පරීක්ෂකයෙකි. ඔහුගේ වැදගත්ම ලක්ෂණය ඔහුගේ අධ්‍යාත්මික හැකියාව බව ලෞ මෙසේ පැවසී ය: "ඔහු අධිකරණ ම‍නෝවෛද්‍යවේදියකු වන අතර, ඔබේ ඇස්වලින්, ඔබ හුස්ම ගන්නා ආකාරයෙන්, ඔබගේ කථාව නවත්වන ස්වරූපය අනුව ඔහුට ඔබ සිතන දෑ පැවසිය හැකියි. ඔබ සඟවන දෑ පවා කිව හැකි දක්ෂ රහස් පරීක්ෂකයෙකි." චිත්‍රපටයේ සිය චරිතයට සූදානම් වීම සඳහා ලෞ අපරාධ මානසික වේදය අධ්‍යයනය කළේ ය. චිත්‍රපටය සඳහා ලෞ අසුන් පැදවීම පුහුණු වූ අතර, ඒ සඳහා වෘත්තීය අසුන් පදවන්නකුගේ සහාය ලබාගෙන ඇත: "මා හැමවිටම අසුන් පැදවීමට බියවූවා, එවැනි විශාල සතකුට බිය වූවා; නමුත් දැන් මා මේ මානසික බාධාව ජයගෙන පාඩම් ඉතා සුමටව හදාරනවා." "ඔහු ඉතා සුවිශේෂී, එසේම මෝඩයන් යටත් කරගන්නාසුලු, හොඳ කාර්යාංශයක සාමාජිකයෙකි. ඔහුගේ මානසිකත්වය සහ දර්ශනය අතින් ෂර්ලොක් හෝම්ස් හෝ ජේම්ස් බොන්ඩ්ට වඩා බෙහෙවින් වෙනස් ය. ඔහුට මගේ හදේ සදහටම ලැගුම්ගත හැකියි. මේ නිසා මට ඔහු කෙරෙහි ඇත්තේ ප්‍රේමණීය හැඟීමකි."—ඩි රෙන්ජියේ නිරූපණය පිළිබඳ ට්සුයි හාර්ක්ගේ අදහසයි, ඒ.
;කරිනා ලෞ, වු සේටියැන් ලෙස
චීනයේ ටෑං රාජවංශයේ අධිරාජිනියයි. වසර සතරක් තුළ මෙය ලෞගේ පළමු වි‍ශේෂාංග චිත්‍රපටය විය. මෙම චිත්‍රපටයේ ඇගේ චරිතය තුළ ඇය අධිරාජිනියගේ ශක්තිමත්භාවය පිළිබඳ මෙසේ අදහස් දක්වයි: "මට හැ‍ඟෙන්නේ වු සේටියැන් යනු අතිශ්‍රේෂ්ඨයකු බවයි. ඇගේ දෛවය ඉතා ශෝකජනකයි. නමුත් සිය දෛවය පැරදවීමට, සිය සිහිනය කරා මඳින් මඳ ළං වීමට ඇය බොහෝ අවස්ථා ලබන්නී ය. මා මෙන් නොව ඇයට ඉතා සවිමත් චින්තන ශක්තියක් තිබූ අතර ඉතා බුද්ධිමත් තැනැත්තියක විය."
;ලි බිංබිං, ෂංගුවාන් ජිංඅර් ලෙස
සටන් කලාවෙහි ප්‍රවීණයකු වන ඇය වු සේටියැන් අධිරාජිනියගේ සේවිකාව සහ දකුණු අත ලෙස ක්‍රියාකරයි. මෙම චරිතය දළ වශයෙන් ටෑං රාජවංශයේ සිටි කවියකු, ලේඛකයකු සහ දේශපාලනඥයකු වූ ෂංගුවාන් වැන්අර් ඇසුරෙන් නිමැවුණකි. අධ්‍යක්ෂක ට්සුයි හාර්ක් මෙම චරිතය වෙනස් කොට වඩා ප්‍රබන්ධ චරිතයක් යෙදීමෙන් මෙය වඩා නිර්මාණශීලී වෙතැයි සිතා ඇත: "මෙහි වැන්-අර්ට සිදුකළ නොහැකි කාර්යයන් කිහිපයක් තිබේ. ඉන් එකක් නම් දක්ෂතම සටන් කලා ශිල්පිණියක වීමයි."
ඩෙං චාඕ, පෙයි දොංග්ලායි ලෙස
ටෝනි ල්‍යුං කා-ෆයි, ෂටුඕ ලෙස


== නිෂ්පාදනය ==
ඩිටෙක්ටිව් ඩී ඇන්ඩ් ද මිස්ට්‍රි ඔෆ් ද ෆැන්ටම් ෆ්ලේම් චිත්‍රපටය අධ්‍යක්ෂණය කළේ ට්සුයි හාර්ක් විසිනි. එසේම ඔහු, ඔහුගේ බිරිඳ, චීන නිෂ්පාදන සමාගමක් වූ හුවායි බ්‍රදර්ස් (එසේම චිත්‍රපටයේ බෙදා හරින්නා ද වේ) සහ ෆිල්ම් වර්ක්ෂොප් (මෙම සමාගමේ 50වන විශේෂාංග චිත්‍රපටයයි) යන සමාගම විසින් මෙහි සම-නිෂ්පාදනය සිදුකරන ලදී.
මෙහි තිර රචනය චෙන් කුඔෆු විසින් සිදුකරන ලදී. ඔහු 2008දී තිරගත වූ චීන චිත්‍රපට වන Forever Enthralled සහ If You Are the Oneහි රචකයා ද වේ. අධ්‍යක්ෂණය කිරීමට පවරන විට ට්සුයි පැවසූයේ තමන් මෙම ව්‍යාපෘතිය භාරගන්නේ එහි පිටත අවශ්‍ය පරිදි සංශෝධන කිරීමට ඉඩ දෙන්නේ නම් පමණක් බවයි. මුල් පිටපතට තමන් සිදුකළ බොහෝ සංශෝධන ට්සුයි කිසිදින හෙළි කළේ නැත. ඔහු වරක් පැවසූයේ මුලින් ෂංගුවාන් ජිංඅර් චරිතය මුලින් පිරිමියකු ලෙස දක්වා තිබූ බවයි. මෙහි සටන් කලා අධ්‍යක්ෂණය සහ කලා අධ්‍යක්ෂණය සිදු කරන ලද්දේ සමෝ හුං විසිනි.


=== පූර්ව-නිෂ්පාදන කටයුතු ===
ඩිටෙක්ටිව් ඩී රූගත කිරීමට ප්‍රථම ට්සුයි වසර ගණනාවක් ගතකළේ ටෑං රාජවංශයේ සැබෑ නිලධාරියකු ඩි රෙන්ජියේගේ චරිතය පිළිබඳ තොරතුරු අධ්‍යයනය කරමිනි. චෙන් කුඔෆු මුලින්ම ඩි රෙන්ජියේගේ චරිතය පාදක කරගත් තිර රචනයක් ට්සුයි වෙත ඉදිරිපත් කළේ ය.
2008දී ට්සුයි නිෂ්පාදන සැලසුම් නිවේදනය කළේ 13වන පුසන් අන්තර්ජාතික චිත්‍රපට උළෙලේ දී සිය පෙර චිත්‍රපටය වූ All About Women ප්‍රවර්ධනය කරන අතරතුර ය. මේ කාලයේ ට්සුයි ඩිටෙක්ටිව් ඩී නිර්මාණය කරන්නේ ද, නැතහොත් 1966 චිත්‍රපටයක් වූ Dragon Gate Inn ප්‍රතිනිර්මාණය කරන්නේ ද යන්න පිළිබඳ තීරණයක් ගෙන නොතිබිණි.


=== නළුවරණය ===
මෙහි ප්‍රධාන චරිතය වූ ඩි රෙන්ජියේගේ චරිතයට ට්සුයි මුලින් සිතා තිබුණේ ටෝනි ල්‍යුං කා-ෆයි, සමග ටෝනි ල්‍යුං චියු-වයි සහ ජෙට් ලිව තෝරා ගැනීමටයි. ට්සුයිගේ අනෙක් චිත්‍රපටය වූ Flying Swords of Dragon Gate ප්‍රවර්ධනය කරන අතරතුර ලි පැවසූයේ ඇතැම් හේතූන් මත තමන්ට මෙම ව්‍යාපෘතියට දායක වීමට අවස්ථාව නොලැබුණ ද, තමන් පිටපත කියවා බැලූ බවයි. ඩි රෙන්ජියේගේ චරිතය නිරූපණයට නළුවකු තේරීම පිළිබඳ ට්සුයි අදහස් දැක්වූයේ මෙලෙසයි: "කවුරුන් ද පවසුවේ ඩි රෙන්ජියේ තරබාරු වියපත් පුද්ගලයකු කියා? ඔහු ඉතා කඩවසම් විය හැකියි. එය පෙනුම සහ බුද්ධිය සමබරව පවතින චරිතයකි." 2009 ජනවාරි 5 දින, ද හොලිවුඩ් රිපෝටර් නිවේදනය කළේ ඇන්ඩි ලෞ මෙහි ප්‍රධාන චරිතය නිරූපණය කරන බවයි. 2009 අප්‍රේල් 29දින, කරිනා ලෞ, ලි බිංබිං, ඩෙං චාඕ සහ ටෝනි ල්‍යුං කා-ෆයි යන නළු නිළි පිරිස මෙහි සහාය චරිත නිරූපණය කරන බව නිවේදනය විය.


=== රූගත කිරීම් ===
2009 මැයි මස ඇමරිකානු ඩොලර් මිලියන 20ක අයවැයක් සමග, ඩිටෙක්ටිව් ඩීහි ප්‍රධාන ඡායාරූපකරණය ඇරඹිණි. මෙම චිත්‍රපටය රූගත කිරීම සඳහා රෙඩ් වන් ඩිජිටල් කැමරා භාවිත වූ අතර චීනයේ ෂේජියෑංහි පිහිට ලොව විශාපතම චිත්‍රපට කලාගාරවලින් එකක් වූ හෙංඩියන් වර්ල්ඩ් ස්ටූඩියෝස් තුළ රූගත කිරීම් සිදු විය.  ඩිටෙක්ටිව් ඩී චිත්‍රපටය ට්සුයි විසින් වඩාත්ම පෞද්ගලික දායකත්වයක් දැක්වූ චිත්‍රපටය ලෙස සැලකේ. මෙකල ඔහු චිත්‍රපට කණ්ඩායම සමග බොහෝ වේලාවක් ගතකළ අතර, ප්‍රමාණවත් නින්දක් පවා ලබාගත්තේ අල්ප වශයෙනි.


=== ක්‍රියාදාම අධ්‍යක්ෂණය ===
සමෝ හුං මෙම චිත්‍රපටයේ ක්‍රියාදාම අධ්‍යක්ෂකයකු ලෙස කටයුතු කළේ ය. ඔහුගේ කණ්ඩායම ගුහාව තුළ දින තුනක කම්බි සම්බන්ධ කිරීමකින් පසු වේදිකා අටක් (මීටර 12ක් උසැති) ඉදිකළහ. මෙහිදී එක් දර්ශනයක් සඳහා කම්බි 70කට වඩා අවශ්‍ය වූ බව වාර්තා වේ. මෙහි වූ ප්‍රතිමා අතුරින් එකක් මීටර 80ක් උසැති වු සේටියැන් අධිරාජිනියගේ උඩුකය ප්‍රතිමාවක් විය. චිත්‍රපටයේ වියදම් අධික වූ එක් අංගයක් වූ එය සඳහා ඩොලර් මිලියන 12ක් වැය විය. නිෂ්පාදනයේ දී, වාර්තාකරුවන්ට ප්‍රතිමාවේ අභ්‍යන්තරයට පිවිසීමට ආරාධනා කෙරිණි. මෙහි ඇතුළත මීටර 12ක් උසැති වෘත්තාකාර වේදිකාවක් විය. මේ වේදිකාවට පිටතින් අක්ෂරවලින් අලංකාර කළ රතු සහ සුදු පැහැ තිර එල්ලන ලදී.


=== සටන් කලා අධ්‍යක්ෂණය ===
ඩිටෙක්ටිව් ඩී චිත්‍රපටයේ සටන් කලා දර්ශන නිර්මාණය කරන ලද්දේ සමෝ හුං විසිනි. ඔහු ඇන්ඩි ලෞ සහ ලි බිංබිං සමග පුළුල් ලෙස කටයුතු කළේ ය. ට්සුයි විසින් හුං ව සටන් කලා අධ්‍යක්ෂක ලෙස තෝරාගන්නා ලදී. ඔහු සිතූයේ හුං ගේ නිර්මාණ සතුව බෲස් ලීගේ ආභාසය ඇති බවයි. චිත්‍රපටයේ සටන් දර්ශන පිළිබඳ ට්සුයි පවසා ඇත්තේ ඒවා ඉප් මෑන් චිත්‍රපටයේ සටන් දර්ශනවලට සමාන බවයි. මේවා සැබෑ මුෂ්ටි පහර සහ පා පහරවල් වලට සමානව පවතින බව පැවසේ. නමුත් මෙය මීට පෙර සටන් කලා අත්දැකීමක් නොමැති නළුවන් හට තරමක් අපහසු වන්නට ඇත. මෙහි නළුනිළි දෙපළගෙන්, ලි හට මින්පෙර සටන් කලාවේ අත්දැකීඹ් නොතිබිණි. ඇගේ චරිතය සඳහා ඇයට කසයක් හෝ කඩුවක් වැනි ආයුධයක් හැසිරවීමට පුහුණුවිය යුතු විය.


== පිළිගැනීම ==
චයිනා ඩේලි සඟරාව විසින් මෙම චිත්‍රපටය 2010 හොඳම චීන චිත්‍රපට දහය අතරට ඇතුළත් කොට ඇත.  ටයිම් සඟරාව මෙය 2011 වසරේ තෙවන හොඳම චිත්‍රපටය ලෙස දක්වා ඇත. එනම් එය ද ආටිස්ට් සහ හියුගෝ චිත්‍රපටවලට පසු හොඳම චිත්‍රපටයයි. විචාරක රොට්න් ටොමැටෝස් දර්ශකය වාර්තා කොට ඇත්තේ විචාර 47ක් මත පදනම්ව 81%ක් විචාරකයින් මෙම චිත්‍රපටයට ධනාත්සක ප්‍රතිචාර දක්වා ඇති බවයි. ඒ අනුව 6.9/10ක සාමාන්‍ය ඇගයුමක් ලැබේ.


== සම්මාන සහ නිර්දේශ ==


== මේවාත් බලන්න ==
වු සේටියැන්


== මූලාශ්‍ර ==


== බාහිර සබැඳි ==
ඩිටෙක්ටිව් ඩී ඇන්ඩ් ද මිස්ට්‍රි ඔෆ් ද ෆැන්ටම් ෆ්ලේම් හා සබැඳි අයිඑම්ඩීබී යොමුව
ඩිටෙක්ටිව් ඩී ඇන්ඩ් ද මිස්ට්‍රි ඔෆ් ද ෆැන්ටම් ෆ්ලේම්ට බොක්ස් ඔෆිස් මෝජෝහි ඇති ගිණුම
ඩිටෙක්ටිව් ඩී ඇන්ඩ් ද මිස්ට්‍රි ඔෆ් ද ෆැන්ටම් ෆ්ලේම්ට රොට්න් ටොමැටෝස්හි ඇති ගිණුම