ලයනල් දන්තනාරායන (උපත 1940 අගෝස්තු 24 - විපත 1994 ජූලි 30), හෙවත් ලයනල් දැරණියගල, යනු ශ්‍රී ලංකා සිනමාවේ, වේදිකාවේ සහ රූපවාහිනියේ නළුවෙකි. ශ්‍රී ලාංකේය චිත්‍රපට ඉතිහාසයේ ජනප්‍රියම දුෂ්ට කලාකරුවෙකු වන ඔහු ප්‍රතිවාදියා ලෙස දශක තුනකට වැඩි කාලයක් වෘත්තීය ජීවිතයක් ගත කළේය.


== පෞද්ගලික ජීවිතය ==
ඔහු 1940 අගෝස්තු 24 වැනි දින ගාල්ලේදී සහෝදර සහෝදරියන් තිදෙනෙකු සහිත පවුලක පවුලේ බාලයා ලෙස උපත ලැබීය. ඔහු ගාල්ලේ මහින්ද විද්‍යාලය තුලින් අධ්‍යාපනය සම්පූර්ණ කළේය.
ඔහු 1973 දී සෙසු නිළි තිලකා සමඟ විවාහ විය. මෙම යුවළට ප්‍රියන්ති ශ්‍යාමලී නම් එක් දියණියක් සහ චූලානන්ද නම් පුතෙක් සිටී.
1975 දී ඔහු තම බිරිඳ සමඟ බතික් කර්මාන්තයේ නිරත විය. 1981 දී ඔහු රැකියාවක් සඳහා මැදපෙරදිග ගියේය. ඔහු 1983 දී නැවත ලංකාවට පැමිණ ව්‍යාපාර කරගෙන ගියේය.
දැරණියගල 1994 පෙබරවාරි 4 වැනි දින හදිසි අනතුරකින් පසුව රාගම පුනරුත්ථාපන රෝහලේදී රෝගාතුර විය. කෙසේ වෙතත්, ඔහු 1994 ජූලි 30 වන දින වයස අවුරුදු 53 දී මිය ගියේය.


== වෘත්තීය ජීවිතය ==
පාසල් වේදිකාවේ පොඩි පොඩි චරිත රඟපෑ ඔහු වයස අවුරුදු 14 දී සමීපතම මිතුරා සහ චිත්‍රපට නළු සේනක පෙරේරා සමඟ ජනප්‍රිය චිත්‍රපට නළුවෙකු සහ චිත්‍රපට නිෂ්පාදකයෙකු වූ බී.ඒ.ඩබ්ලිව්. ජයමාන්න මුණගැසුණි. ඒ වන විට ජයමාන්න “කැලෑ හඳ” චිත්‍රපටයට සූදානම් වෙමින් “ජෝන් ජයපාල” ගේ චරිතයට පණ පෙවීමට තරුණයකු සොයමින් සිටියේය. සේනක විසින් දැරණියගලව ජයමාන්නට හඳුන්වා දුන්නත් වයස ගැටලුවක් වූ නිසා පාසල් කාලය අවසන් වූ පසු තමා හමුවන ලෙස ජයමාන්න දැරණියගලට දැන්වීය. අධ්‍යාපනය අවසන් කර වයස අවුරුදු 20 දී රැකියාවක් සොයා කොළඹට පැමිණි ඔහු 1960 වසරේ ගිල්බට් හේවාවිතාරණ අධ්‍යක්ෂණය කළ එකොලොස් ගින්න චිත්‍රපටයේ ප්‍රධාන චරිතයට තේරී පත් විය. හේවාවිතාරණ ඔහුගේ උපන් නම දන්තනාරායන 'දැරණියගල' ලෙස වෙනස් කළේය. චිත්‍රපටිය නිෂ්පාදනය නොවුණත් ඔහුට "දැරණියගල" යන නම ඉතිරිව තිබුණේය.
ලයනල් සිලෝන් තියටර්ස් හි පොත් තැබීමේ ලිපිකරුවෙකු ලෙස සේවය කරන අතරතුර ඔහුට චිත්‍රපට නිෂ්පාදක රෝලන්ඩ් අමරසිංහ හමුවිය. ස්ක්‍රීන් ටෙස්ට් එකට නවජීවන රඟහලට එන ලෙස අමරසිංහ පැවසූ අතර නවක නිළි ශිරාණි ගුණතිලක සමඟින් 1966 වසරේ තිරගත වූ කොළඹ හාදයෝ චිත්‍රපටයේ "උදේනි" ප්‍රධාන චරිතයට ඔහු තෝරා ගන්නා ලදී. මේ අතර සුදාස් මාසකෝරාළ නිෂ්පාදනය කළ අභිමානය වේදිකා නාට්‍යයට ඔහුව තෝරා ගත් අතර ඉන්පසුව 1969 වසරේ තිරගත වූ මී මැස්සෝ චිත්‍රපටයේ ගාමිණී ෆොන්සේකා සහ සෝනියා දිසා සමඟින් ඔහු රඟපෑවේය.
නීල් රූපසිංහ අධ්‍යක්ෂණය කළ 1971 වසරේ තිරගත වූ හතර දෙනම සූරයෝ චිත්‍රපටයේ ප්‍රතිවාදියා ලෙස දැරණියගල විශිෂ්ට රංගනයක් ඉදිරිපත් කළේය. චිත්‍රපටයෙන් පසු ජනප්‍රිය නළු එඩී ජයමාන්න ඔහුගේ දුෂ්ට චරිතය අගය කරමින් කියා සිටියේ "ඩොමී ජයවර්ධනගෙන් පසු හොඳම දුෂ්ටයා ඔබයි" යනුවෙනි. එතැන් පටන් ඔහුට රෑන ගිරව්, රන් ඔංචිල්ලා, රජගෙදර පරවියෝ, එදත් සූරයා අදත් සූරයා, ගිජුලිහිණියෝ, කේසර සිංහයෝ, රිදී තෙල්, කස්තුරි සුවඳ සහ රාජ කෙල්ලෝ යන ජනප්‍රිය චිත්‍රපටවල දුෂ්ට චරිත ලැබුණි. ඔහු 1979 වසරේ තිරගත වූ සව්දාන් ජෙමා චිත්‍රපටයේ ඔහු ප්‍රධාන චරිතය රඟපෑවේ හාස්‍ය රසයක් ගෙන දෙමිනි. 1973 වසරේ තිරගත වූ සිනාවයි ඉනාවයි චිත්‍රපටයේ විකට චිත්‍රයක් ද රඟපෑ දැරණියගල ඉන් අනතුරුව 1978 වසරේ අප්සරා චිත්‍රපටයේ ගාමිණී ෆොන්සේකාගේ සහෝදරයා ලෙස වෙනස්ම චරිතයක් නිරූපණය කළේය.
දැරණියගල ඔහුගේ බිරිඳ සමඟ ගිජුලිහිණියෝ, වානරයෝ, රජ කොල්ලෝ ඇතුළු චිත්‍රපට කිහිපයකම රඟපෑවේය. දරුවන් ලැබීමෙන් පසු ඔහුගේ බිරිඳ රංගනයෙන් ඉවත් විය.
ඔහු සුළි සුළඟ සහ රැල්ල වැනි වේදිකා නාට්‍ය කිහිපයක රඟපෑවේය. 1995 ජනවාරි 13 වැනි දින තිරගත වූ නීතියද ශක්තියද නම් වූ එම චිත්‍රපටය ප්‍රදර්ශනය වූයේ දැරණියගල නිෂ්පාදකවරයා වූ “ඉන්ස්පෙක්ටර් ගීතා” ලෙසිනි.
1990 වසරේ සරසවිය සිනමා උළෙලේදී දැරණියගල "රන්දෙණිගල සිංහයා" චිත්‍රපටිය වෙනුවෙන් කුසලතා සම්මානයක් දිනා ගත්තේය.


== යොමු කිරීම් ==


== බාහිර සබැඳි ==