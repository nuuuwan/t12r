බියුටි ඇන්ඩ් ද බීස්ට් යනු 2017 බිල් කොන්ඩන් විසින් අධ්‍යක්ෂණය කරන ලද ඇමරිකානු සංගීතමය ප්‍රේම වෘත්තාන්ත ෆැන්ටසි චිත්‍රපටයකි. මෙහි තිර රචනය සිදුකරන ලද්දේ ස්ටීවන් ‍ච්බොස්කි සහ එවන් ස්පිලියොටොපෞලෝස් විසිනි. මෙහි සම-නිෂ්පාදනය, වෝල්ට් ඩිස්නි පික්චර්ස් සහ මැන්ඩවිල් ෆිල්ම්ස් ආයතන විසින් සිදුකරන ලදී. මෙම චිත්‍රපටය සජීවී ක්‍රියාදාම/CGI-සජීවීකෘත චිත්‍රපටයක් වන අතර එය ඩිස්නි 1991 එම නාමයම ඇති සජීවීකරණ චිත්‍රපටයේ ප්‍රතිනිර්මාණයකි. මෙම කෘති දෙකම ජීන්-මේරී ලේප්‍රින්ස් ඩි බියොමොන්ට්ගේ දහඅටවන සියවසේ සුරංගනා කථාවෙහි අනුවර්තනයකි. චිත්‍රපටයේ රංගන ශිල්පීන් සැලකූ විට එමා වොට්සන් සහ ඩෑන් ස්ටීවන්ස් විසින් මෙහි ප්‍රධාන චරිත දෙක නිරූපණය කරන අතර, ලූක් එවන්ස්, කෙවින් ක්ලයින්, ජෝෂ් ගෑඩ්, එවන් මැක්ග්‍රෙගර්, ස්ටැන්ලි ටකී, ඕඩ්‍රා මැක්ඩොනල්ඩ්, ගුගු ම්බතා-රෝ, ඉයන් මැකෙලන් සහ රමා තොම්සන් සහාය චරිත නිරූපණය කරති.
ප්‍රධාන ඡායාරූපකරණය ආරම්භ වූයේ 2015 මැයි 18 දින එංගලන්තයේ සරේහි ෂෙපර්ටන් ස්ටූඩියෝස්හි දී ය. එය අගෝස්තු 21 දින අවසන් විය.  බියුටි ඇන්ඩ් ද බීස්ට් ප්‍රදර්ශනය ඇරඹූයේ ලන්ඩනයේ 2017 පෙබරවාරි 23 ස්පෙන්සර් හවුස්හි දී ය. එක්ස්ත ජනපදය තුළ එය 2017 මාර්තු 17 දින සම්මත, ඩිස්නි ඩිජිටල් 3-D, RealD 3D, IMAX සහ IMAX 3D යන ආකෘති සමග ඩොල්බි සිනමා ක්‍රමයෙන් ද මුදාහැරිණි. විචාරකයන් වෙතින් පොදුවේ යහපත් ප්‍රතිචාර ලද මෙම චිත්‍රපටය ලොව පුරා ඇ.ඩො. බිලියන 1කට අධික ආදායමක් උපයා ගත්තේ 2017 ඉහළම ආදායම් ලබන චිත්‍රපටය සහ සර්වකාලීන 21වන ඉහළම ආදායම ලබන චිත්‍රපටය බවට පත් විය.


== කථා පුවත ==
රොකෝකෝ-යුගයේ ප්‍රංශයේ, සිඟන්නියක ලෙස වෙස්වලාගත් ඉන්ද්‍රජාලිකාවක කුමරකුට තනි රෝස මලක් පිරිනමන්නේ ඇයට නවාතැනක් අපේක්ෂාවෙනි. ඔහු ඇයට නවාතැන් දීම ප්‍රතික්ෂේප කරන විට, ඇය ඔහුව මෘගයකු බවට පත්කරන අතර, ඔහුගේ සේවකයින්ව ගෘහභාණ්ඩ බවට පත්කරයි. අනතුරුව ඉන්ද්‍රජාලිකාව රෝස මලට මන්ත්‍රයක් ජප කරමින් පවසන්නේ මෙහි අවසන් පෙත්ත හැලීමට ප්‍රථම අන්‍යන්ට ආදරය දක්වා ඔවුන්ගේ ආදරය යළි දිනාගත නොහැකි වුවහොත් ඔහුට සහ ඔහුගේ සේවකයිනට මනුෂ්‍යභාවය සදහටම අහිමි වන බවයි.
වසර ගණනාවකට පසු, යාබද විලේනුවේ ගම්මානයේ බෙල් නැමැති ‍තරුණිය දිවිගෙවන්නේ ලෝහ කාර්මිකයකු සහ කලාකරුවකු වන මොරිස් නම් සිය පියා සමගයි. සංගීත මංජුසා ‍අලෙවි කිරීම පිණිස වෙළඳපොලට යන අතරතුර දී, මොරිස් සහ ඔහුගේ අශ්වයා වන ෆිලිප් වන මැද අතරමං වන අතර, වෘකයන්ගේ පහරදීමට ලක්වේ. ඔවුන් ආරක්ෂාව පතා මාලිගය වෙත ගමන් කරන නමුත්, මෘගයා විසින් මොරිස්ව සිරගත කරන්නේ ඔහු මෘගයාගේ උද්‍යානයේ වූ රෝස මලක් කැඩීමට තැත් කිරීම නිසායි. ෆිලිප්ගේ නැවත පැමිණීමත් සමග සිය පියා අතුරුදන් වී ඇති බව බෙල් වටහා ගනියි. බෙල් වනාන්තරය වෙත යන්නේ ඇගේ පියාව සෙවීම පිණිසයි. එහි දී මාලිගයේ සිරගෙය තුළ සිරකොට ඇති සිය පියාව ඇය දකියි. එහිදී ඇයට මෘගයාව මුණගැසෙන අතර, පියා වෙනු‍වට තමන්ව සිරභාරයට ගන්නා මෙන් ඇය කළ ඉල්ලීම මෘගයා පිළිගනියි.
බෙල් මාලි‍ගයේ සේවකයන් සමග මිතුරු වෙයි. සේවකයින් විසින් ඇයට මනරම් ‍රාත්‍රී භෝජන සංග්‍රහයක් ලබාදීමෙන් පසුව ඇය මාලිගයේ සැඟවුණු බටහිර පෙදෙස වෙත ගමන් කරන අතර, එහිදී ඇය රෝස මල දකියි. කෝපයට පත්වන මෘගයා ඇයව බියකොට වනාන්තරය වෙත පලවා හරියි. කෙසේනමුත්, පසුව වනාන්තරයේ වූ වෘක රැළකින් ඔහු ඇයව බේරා ගනියි. එහිදී ඔහුට තුවාල සිදුවේ. බෙල් ඔහුගේ තුවාලවලට ප්‍රතිකාර කරන අතර, ඔවුන් දෙදෙනා අතර මිතුදම ගොඩනැගේ. සේවකයින් ඇයට පවසන්නේ ඉන්ද්‍රජාලිකාවගේ ශාපය බිඳිය හැකි තැනැත්තිය ඇය විය හැකි බවයි. මේ වනවිට බෙල් කෙරෙහි ප්‍රියකරන මෘගයා ඇයට පුස්තකාලය වෙත ඇතුළු වීමට අවසර ලබා දෙයි. ඉන්ද්‍රජාලිකාව විසින් තම්නට ලබාදුන් පුස්තකයක් ඔහු ඇයට පෙන්වයි. එමගින් පුද්ගලයකුට තමන්ට අවශ්‍ය ඕනෑම ස්ථානයක් වෙත ගමන් කළ හැක. එය භාවිතයෙන් බෙල් සහ මෘගයා ඇය ලාබාල වියේ දෙමාපියන් සමග දිවි ගෙවූ  පැරීසියේ පැරණි සුළංමෝලක අටලුවක් වෙත යයි. එහිදී වසංගත වෛද්‍යවරයකුගේ මුහුණු වැස්මක් හමුවන අතර, සිය මව මරණාසන්නව සිටි අවධියේ ඇයට සහ ඇගේ පියාට මව හැරයාමට සිදුවූයේ ඇගේ මවට වසංගතයක් වැළඳී සිටි හෙයිනි.
මේ අතර, මොරිස් විලෙනුවේ වෙත පැමිණෙන අතර, බෙල්ව බේරාගැනීමට අන්‍යන්ව එකඟ කර ගැනීමට ඔහු අපොහොසත් වේ. ප්‍රකට පැරණි සෙබලකු වූ ගැස්ටන් මොරිස්ට උපකාර කිරීමට ඉදිරිපත් වේ. නමුත් ඔහුගේ අරමුණ සිය දියණිය වන බෙල් විවාහ කරගැනීම බව වටහාගන්නා මොරිස් එය ප්‍රතික්ෂේප කරයි. මෙයට ප්‍රතිචාරයක් ලෙස ගැස්ටන් මොරිස්ව වන මැද බැඳ දමා යන්නේ වෘකයන් විසින් කාදමනු පිණිස ය. ඇ/තේ නම් තාපසයකු විසින් මොරිස්ව බේරාගැනෙයි. ඔහු ගැස්ටන්ගේ අපරාධය හෙළි කළ ද, නගර වැසියන් පොළඹවන ගැස්ටන් ඔහුව උන්මන්තකාගාරය වෙත පිටුවහල් කරයි.
මෘගයා සමග ප්‍රේමාන්විත සන්ධ්‍යා රංගනයක නිරත වීමෙන් පසු,මායා කැඩපත ආධාරයේන බෙල් සිය පියාගේ තත්ත්වය පිළිබඳ දැනගනියි. මොරිස්ව බේරාගනු පිණිස මෘගයා ඇයව මුදාලන අතර, ඇයට කැඩපත ද ත්‍යාග කරයි. විලෙනුවේහි දී, බෙල් විසින් කැඩපත තුළින් මෘගයාව ප්‍රදර්ශනය කරමින් මොරිස්ගේ නිර්දෝෂීභාවය ඔප්පු කරයි. බෙල් මෘගයාට පෙම් කරන බව වටහා ගන්නා ගැස්ටන් ඇයව ද උන්මන්තකාගාරය වෙත පිටත් කරයි. ඔහු සහ ගම්වැසියන් මාලිගය වෙත ගමන් කරන්නේ මෘගයාව අල්ලා ගැනීම පිණිසයි. මොරිස් සහ ‍බෙල් සිරභාරයෙන් පලායන අතර, බෙල් නැවත මාලිගය වෙත දිව යයි.
ගැස්ටන් සිය සගයා වන ලේෆෞ හැරදමන්නේ ඔහු සේවකයන් සමග එක්ව ගම්වැසියන්ට එරෙහි වූ බැවිනි. ගැස්ටන් කුළුණෙහි සිටි මෘගයා වෙත පහර දෙයි. මුලින් ප්‍රතිප්‍රහාර එල්ල කිරීමට ඔහු පැකිළුණ ද, පසුව බෙල් දැකීමෙන් පසු ඔහු ප්‍රබෝධයට පත් වේ. ඔහු ගැස්ටන්ව කොටු කළ ද ඔහුගේ දිවියට හානියක් නොකරයි. කෙසේනමුත්, ගැස්ටන් මෘගයාගේ පිටට මාරාන්තික ප්‍රහාරයක් එල්ල කරයි. ඉන් මඳ වේලාවකට පසු, ගැස්ටන් සිටගෙන සිටින ගල් පාලම කඩා වැටෙන අතර, ඔහු මරණයට පත්වේ. රෝස මලේ අවසන්‍ පෙත්ත ද හැලීඹත් සමග මෘගයා මරණයට පත්වන අතර, මාලිගයේ සේවකයන් සම්පූර්ණයෙන් අජීවී බවට පත්වේ. බෙල් සිය ප්‍රේමය ඔහු ඉදිරියේ පාපොච්චාරණය කරයි. මේ අතර ඇගතේ තමන් වෙස්වලා ගත් ඉන්ද්‍රජාලිකාව බව හෙළිකරන අතර, ඇය ශාපය මුදාලන්නේ ඔහුගේ මනුෂ්‍ය ස්වරූපය සහ දිවිය යළි ස්ථාපනය කරමිනි. සේවකයන්ගේ මනුෂ්‍යභාවය සම ගම්වැසියන්ගේ මතකය ද යළි ලැබේ. ඇතැම් ගම්වැසියන් සේවකයන්ගේ ඥාතීන් බැව් දක්නට ලැබේ. කුමරු සහ බෙල් එක්ව රාජධානිය වෙනුවෙන් බාල් නර්තනයක් සංවිධානය කරති. එහි දී ඔවුහු ප්‍රීතිමත්ව රඟති.


== චරිත නිරූපණය ==


== නිෂ්පාදනය ==


=== සංවර්ධනය ===
මින් පෙර ඩිස්නි ආයතනය විසින් 1994 මියැසියෙහි අනුවර්තනයක් ආරම්භ කොට තිබිණි. කෙසේනමුත්, 2011 සම්මුඛ සාකච්ඡාවක දී ඇලන් මෙන්කන් පැවසූයේ බියුටි ඇන්ඩ් ද බීස්ට් වේදිකා සංගීත ප්‍රසංගයෙහි චිත්‍රපට අනුවර්තනය "අත්හැර දැමූ බවයි".
2014 අප්‍රේල් වන විට, වෝල්ට් ඩිස්නි පික්චර්ස් ආයතනය විසින් බියුටි ඇන්ඩ් ද බීස්ට් චිත්‍රපටයේ නව සජීවී-ක්‍රියාදාම චිත්‍රපටය ගොඩනැගීම ආරම්භ කළේ Alice in Wonderland, Maleficent, සින්ඩරෙල්ලා සහ The Jungle Book වැනි වෙනත් සජීවී-ක්‍රියාදාම ෆැන්ටසි චිත්‍රපට නිර්මාණය කිරීමෙන් අනතුරුවයි. 2014 ජූනි මස, බිල් කොන්ඩන් චිත්‍රපටය අධ්‍යක්ෂණයට අත්සන් තැබූයේ එවන් ස්පිලියොටොපෞලෝස්ගේ පිටපතක් අනුවයි. පසුව එම වර්ෂයේම සැප්තැම්බර් මස, ස්ටීවන් ‍ච්බොස්කි (මින් පෙර වොට්සන්ව The Perks of Being a Wallflower තුළ අධ්‍යක්ෂණය කළ) මෙහි පිටපත නැවත රචනා කිරීමට සම්බන්ධ කරගැනිණි.
කොන්ඩන් මෙහි අධ්‍යක්ෂක ලෙස බඳවා ගැනීමට ප්‍රථම ඩිස්නි ආයතනය ඔහුට චිත්‍රපටය වඩාත් විප්ලවකාරී අයුරින් නිර්මාණයට යෝජනා කොට තිබුණේ යුනිවර්සල් ස්ටූඩියෝස් ආයතනය විසින් Snow White and the Huntsman (2012) ප්‍රතිනිර්මාණය කොට තිබීම හේතුවෙනි. පසුව කොන්ඩන් පැහැදිළි කළේ "Frozen චිත්‍රපටය විවෘත කිරීමෙන් පසුව පැරණි-ගුරුකුල ආරේ සංගීතය කෙරෙහි සුවිසල් අන්තර්ජාතික ප්‍රේක්ෂන ප්‍රතිචාර හිමිවූ බවයි. නමුත් ආරම්භයේ දී ඔවුන් පැවසූයේ, 'අප මියැසියකට ප්‍රිය කළත්, එහි අඩක් පමණක් ගීතවලින් සම්පූර්ණ වී තිබිය යුතුයි.' මගේ කැමැත්ත වූයේ චිත්‍රපටය භාරගෙන එය මෙම නව මාධ්‍යය ඔස්සේ සිදු කිරීමයි— රනම් සජීවී-ක්‍රියාදාම අයුරින් — එසේම සම්පූර්ණ සංගීතමය චිත්‍රපටයක් අයුරින්. මේ නිසා මම මිනිත්තුවකට මග හැරියා. එවිට ඔවුන් පැමිණ පැවසූයේ, 'නෑ, නෑ, නෑ, අපි ඒක ගන්නම්. අපි ඒ විදියට කරමු' යනුවෙනි" වොල්ට් ඩිස්නි පික්චර්ස්හි නිෂ්පාදන සභාපතිවරයා වූ සීන් බේලි චිත්‍රපටය සංගීතමය අයුරින් තැනීමේ තීරණය ලබාදීමට වෝල්ට් ඩිස්නි ස්ටූඩියෝස් සභාපති ඇලන් එෆ්. හෝර්න් හට භාර කළේ ය: "අප මේ වෙනුවෙන් වසර පහක් හෝ හයක් කටයුතු කළා. මාස 18ක සිට වසර දෙකක් තිස්සේ බියුටි සංකීර්ණ නාට්‍යමය ව්‍යාපෘතියක් වූවා. තිර පිටපත් ලියැවුණේ එය සිහිගන්වමින්. එකල එය සංගීතමය චිත්‍රපටයක් වූයේ නැහැ. නමුත් අපට ඒ සම්බන්ධයෙන් තීරණයක් ලබාගත නොහැකි වූ හෙයින් එය ඩිස්නි වෙනුවෙන් ඇලන් හෝර්න්ට භාර කළා. අප වටහා ගත්තා ගීත වෙනුවෙන් තරගකාරී වාසියක් පවතින බව. වැඩිහිටියන්ට දරුවන්ට මෙන් යළි සිතන්නට සැලැස්වීමේ වරද කුමක් ද?"


=== නළුවරණය ===
2015 ජනවාරි මස, එමා වොට්සන් නිවේදනය කළේ බෙල් ලෙස ඇය මෙහි ප්‍රධාන කාන්තා චරිතය නිරූපණය කරන බවයි. වොට්සන් වෝල්ට් ඩිස්නි ස්ටූඩියෝස් සභාපති ඇලන් එෆ්. හෝර්න්ගේ පළමු තේරීම වූයේ, ඔහු මීට පෙර වෝනර් බ්‍රොස්. සමාගමේ කටයුතු කොට තිබූ බැවිනි. එම සමාගම විසින් මුදාහළ හැරී පොටර් චිත්‍රපට අටෙහි වොට්සන් සම-ප්‍රධාන නිළියක ලෙස හර්මයිනි ග්‍රේන්ජර්ගේ චරිතය නිරූපණය කොට තිබිණි. මාස දෙකකට පසු, මාර්තුවේ දී, ලූක් එවන්ස් සහ ඩෑන් ස්ටීවන්ස් විසින් පිළිවෙලින් ගැස්ටන් සහ මෘගයාගේ චරිත නිරූපණය කරන බැව් හෙළි විය. ඉන් පසු දින වොට්සන් විසින් ට්විටර් ඔස්සේ මේ බව සනාථ කොට තිබිණි. සෙසු ප්‍රමුඛ රංගන ශිල්පීන් වන ජෝෂ් ගෑඩ්, එමා තොම්සන්, කෙවින් ක්ලයින්, ඕඩ්‍රා මැක්ඩොනල්ඩ්, ඉයන් මැකෙලන්, ගුගු ම්බතා-රෝ, එවන් මැක්ග්‍රෙගර්, සහ ස්ටැන්ලි ටකී පිළිබඳනිවේදනය කෙරුණේ එම වර්ෂයේ මාර්තු සිට අප්‍රේල් දක්වා කාලය තුළයි. ඔවුන් විසින් පිළිවෙලින් ලේෆෞ, පොට්ස් මහත්මිය, මොරිස්, මදාම් ඩි ගාඩරෝබ්, කොග්ස්වර්ත්, ප්ලමෙට්, ලුමියර් සහ කැඩෙන්සාගේ චරිත නිරූපණය කරනු ලබයි.
බ්‍රෝඩ්වේ තුළ බෙල්ගේ චරිතය නිරූපණය කළ සුසෑන් ඊගන් පැවසූයේ වොට්සන්ගේ තේරීම "පරිපූර්ණ" බවයි. මුල් සජීවීකරණ චිත්‍රපටයේ සහ එහි අනුගාමී කෘතිවල බෙල්ගේ චරිතයට හඬකැවූ පේජ් ඕ’හාරා වොට්සන්හට ගායන පාඩම් ඉගැන්වීමට ඉදිරිපත් වූවා ය.
The Hollywood Reporter තුළ වාර්තාකොට ඇත්තේ ආරම්භයේ දී, හමා වොට්සන්හට ඇ.ඩො. මිලියන 3ක් ගෙවූ බවයි. එකඟතාව අනුව චිත්‍රපටය ලොවපුරා Maleficentහි ඇ.ඩො. මිලියන 759කට සමාන බොක්ස් ඔෆීස් ආදායමක් ලැබුවහොත් ඇගේ අවසන් ආදායම ඇ.ඩො. මිලියන 15 තරම් අගයයක් දක්වා ඉහළ යනු ඇත.


=== රූගත කිරීම ===
චිත්‍රපටයේ ප්‍රධාන ඡායාරූපකරණය එංගලන්තයේ සරේහි ෂෙපර්ටන් ස්ටූඩියෝස්හි දී ඇරඹියේ 2015 මැයි 18 දින ය. ප්‍රධාන නළුවන් සමග රූගත කිරීම් අගෝස්තු 2 දින අවසන් විය. දින හයකට පසු, සම-නිෂ්පාදක ජැක් මොරිසේ සනාථ කළේ චිත්‍රපටය නිල වශයෙන් නිෂ්පාදනයට යොමුවී ඇති බවයි.
මෘගයාගේ රූව නිරූපණය කරන ලද්දේ “සිරුර සඳහා වඩා සම්පදායික සලරූ ග්‍රහණ පාලනයක් සහ බාහිර පෙනුමක් සහිතව" ය. එහිදී, නළු ඩෑන් ස්ටීවන්ස්හට "චිත්‍රපටයේ වැඩි දර්ශන ප්‍රමාණයක් සඳහා බොරු කකුල් මත රාත්තල් හතළිහක් බරැති අළු පැහැ ඇඳුමක් ඇඳීමට සිදු විය". මෘගයාගේ මුහුණේ දර්ශන ග්‍රහණය වෙනම සිදුකෙරුණේ "මිනිස් මුහුණේ සියුම් ලක්ෂණ පිළිබිඹු වන ලෙසත්" සහ "ඔහුට ඇතිවන හැඟීම් [ග්‍රහණයට]" ය. ගෘහභාණ්ඩ බවට පත් මාලිග සේවකයන්ගේ රූ නිර්මාණය කෙරුණේ CGI සජීවීකරණය ආධාරයෙනි.


=== සංගීතය ===

1991දී මුදාහරින විට, බියුටි ඇන්ඩ් ද බීස්ට් වෝල්ට් ඩිස්නි පික්චර්ස්හි හැරවුම් ලක්ෂ්‍යයක් බවට පත්වූයේ පද රචක හොවාඩ් ඇෂ්මන් සහ සංගීත නිර්මාණකරු ඇලන් මෙන්කන්ගේ ඔස්කාර් සම්මානලාභී ස්වර ලිපි රසිකයන් මිලියන ගණනාවක් එය වටා එක් රැස්වීඹයි. බිල් කොන්ඩන්ගේ අදහස වන්නේ, චිත්‍රපටයේ සජීවී-ක්‍රියාදාම ප්‍රභේදයක් අධ්‍යක්ෂණය කිරීමට ඔහු එකඟ වූයේ එහි වූ මුල් ස්වර ලිපියයි. "එම ස්වර ලිපිය තුළින් බොහෝ දෑ අනාවරණය වීමට තිබුණා", ඔහු පවසන්නේ, "ඔබ ගීත දකින විට එහි සමූහය තුළ ඝට්ටනය වන ගීත නැති බව පෙනෙන්නට ඇති. සැබැවින්ම ෆ්‍රෑන්ක් රිච් පවසන්නේ එය 1991 හොඳම බ්‍රෝඩ්වේ මියැසිය බවයි. සජීවීකෘත ප්‍රභේදය තරමක් අඳුරු අතර, පැරණි ඩිස්නි සුරංගනා කථාවලට වඩා තරමක් නූතනයි. එම ප්‍රභේදය ගෙන එය නව මාධ්‍යයට මුසු කරන්න".
කොන්ඩන් ආරම්භයේ දී, මුල් චිත්‍රපටයේ අදහස පමණක් ගැනීමට තීරණය කොට තිබුණත්, බ්‍රෝඩ්වේ මියැසියෙහි ඇලන් මෙන්කන්, හොවාඩ් ඇෂ්මන් සහ ටිමි රයිස් විසින් නිර්මිත ගීතවලින් බොහෝමයක් ඇතුළත් කිරීමට සැලසුම් කළේ ය. ඔහුගේ අභිප්‍රාය වූයේ "ඍජුව-ඉදිරියට ‍දිවෙන, සජීවී-ක්‍රියාදාම, විශාල පිරිවැයක් සහිත චිත්‍රපට මියැසියක්" නිර්මාණය කිරීමයි. මෙන්කන් චිත්‍රපටයේ සංගීත චිහ්නය නිර්මාණය දායක විය. මෙයට මුල් චිත්‍රපටයට ඔහු සහ හොවාඩ් ඇෂ්මන් විසින් නිර්මාණය කළ ගීත සමග මෙන්කන් සහ ටිම් රයිස් විසින් රචිත නවමු ගීත ද ඇතුළත් විය. චිත්‍රපටය මෙන්කන් පැවසූයේ බ්‍රෝඩ්වේ මියැසිය සඳහා රචිත ගීත පමණක් නොව අලුතින් නිර්මාණය කළ ගීත හතරක් ද ඇතුළත් වන බවයි. කෙසේනමුත්, මියැසිය සඳහා රචිත "Home" ගීතයේ වාදන ප‍්‍රභේදය බෙල් මාලිගයේ ඇ‍ගේ කුටියට පළමුවරට පිවිසෙන අවස්ථාව සහිත ජවනිකාවට භාවිතා වී ඇත.
2017 ජනවාරි 19 දින ඩිස්නි සමාගම සහ සෙලීන් ඩියෝන් යන දෙදෙනාම විසින් සනාථ කළේ අවසන් තේමාවන්හි යෙදෙන "How Does a Moment Last Forever" නම් නව ගීතය ගයන්නේ ඩියෝන් විසින් බවයි. 1991 මුල් බියුටි ඇන්ඩ් ද බීස්ට් යුග ගීතයේ පීබෝ බ්‍රයිසන් සමග ගායනය සිදුකළේ ද ඩියෝන් විසින්ම ය. එමෙන්ම, 2017 ජනවාරි 26 දින ජෝෂ් ග්‍රෝබන් විසින් නව ගීතයක් වන "Evermore" ගායනා කරන බව නිවේදනය කෙරිණි.
2017 චිත්‍රපටය තුළ 1991 මුල් චිත්‍රපටයේ ඇතුළත් ගීතයක් වන බියුටි ඇන්ඩ් ද බීස්ට් ගීතයේ ප්‍රතිනිර්මාණයක් ඇතුළත් අතර, එය ඇරියානා ග්‍රෑන්ඩ් සහ ජෝන් ලෙජන්ඩ් විසින් ගයන යුග ගීතයක් යැයි වාර්තා විය. ග්‍රෑන්ඩ් සහ ලෙජන්ඩ්ගේ බියුටි ඇන්ඩ් ද බීස්ට්හි යාවත්කාලීන ප්‍රභේදය එහි මුල් ගීතයට ඉතා සමීප ය. 1991 ඩිස්නි චිත්‍රපටයේ මෙහි මුල් ගීතය සඳහා යුග ගායනයෙන් දායක වූයේ සෙලීන් ඩියෝන් සහ පීබෝ බ්‍රයිසන් ය.
එමා තොම්සන් විසින් ද ගීතයේ පෙරැළි ප්‍රභේදයක් ගායනා කරන ලදී. මෙහි 1991 මුල් සජීවීකරණ චිත්‍රපටය සඳහා එම ගීතය ගායනා කොට තිබුණේ ඇන්ජෙලා ලැන්ස්බරි ය.
2017 මාර්තු 5 දින ඩිස්නි ආයතනය විසින් බියුටි ඇන්ඩ් ද බීස්ට් ගීතයේ ඇරියානා ග්‍රෑන්ඩ් සහ ජෝන් ලෙජන්ඩ්ගේ නව අර්ථකථන ගීතයේ සංගීත වීඩියෝවක් ඩිස්නිහි Freeform රූපවාහිනී ජාලය ඔස්සේ එළිදක්වන ලදී. Vevo වීඩියෝ සත්කාරක සේවාව තුළින් මෙය මිලියන 60කට අධික වාර ගණනක් නරඹා ඇත.


== මුදාහැරීම ==
2017 මාර්තු 16 දින ඩිස්නි ආයතනය නිවේදනය කළේ 2017 මාර්තු 17 දින චිත්‍රපටය 3D ආකෘතියෙන් මුදාහරින බවයි. චිත්‍රපටයේ පළමු නිල ඉදිරිපත් කිරීම සිදුවූයේ 2015 අගෝස්තුවේ ඩිස්නිහි තෙදින D23 Expoහි දී ය.
බියුටි ඇන්ඩ් ද බීස්ට් ලොව පුරා මුදාහැරීම සිදුවූයේ 2017 පෙබරවාරි 23 එංගලන්තයේ ලන්ඩන්හි ස්පෙන්සර් හවුස්හි දී ය. පසුව චිත්‍රපටයේ මංගල දර්ශනයක් 2017 මාර්තු 2 දින, කැලිෆෝනියාවේ හොලිවුඩ්හි එල් කැප්ටන් තියටර්හි ධී පැවැත්විණි. මෙම උත්සවය යූටියුබ් මගින් විකාශය කරන ලදී.


=== පසින් ගැයුම (Sing Along) ===
චිත්‍රපටයේ පසින් ගැයුම් ප්‍රභේදයක් 2017 අප්‍රේල් 7 දින දීපව්‍යාප්තව එක්සත් ජනපදයේ වේදිකා 1,000කට අධික සංඛ්‍යාවක මුදාහැරිණි. එක්සත් රාජධානිය තුළ එම ප්‍රභේදය 2017 අප්‍රේල් 21 දින හිමි විය.


=== අලෙවිකරණය ===
චිත්‍රපටය ලොව පුරා අලෙවිකරණය සඳහා ඩිස්නි සමාගම $ මිලියන 140ක් පමණ වියදම් කොට ඇත. 2016 මැයි 22 නිවේදනයකින් පසුව, ඩිස්නි ආයතනය විසින් පසු දින Good Morning America ඔස්සේ චිත්‍රපටයේ පළමු නිල ටීසරය මුදාහරින ලදී. පළමු පැය 24 තුළ දී, ටීසර ට්‍රේලරය මිලියන 91.8ක් වරක් නරඹා තිබිණි. ඉතිහාසයේ මෙම නැරඹුම් වාර ගණනෙහි ඉදිරියෙන්ම රැඳී සිටීමට මෙය සමත් විය. ඩිස්නි ආයතනය විසින් බෙදාහරින ලද Star Wars: The Force Awakens, Captain America: Civil War සහ Avengers: Age of Ultron චිත්‍රපට ද මෙසේ අභිබවා යාමට මෙය සමත් විය. ප්‍රථම නිල ටීසර පෝස්ටරය මුදාහරින ලද්දේ 2016 ජූලි 7 දින ය. 2016 නොවැම්බර් 2 දින, Entertainment Weekly පුවත්පත මගින් මෙහි ප්‍රථම නිල රුව සිය සතියේ පුවත්පතේ පිට කවරය සැරසීමට යොදාගත් අතර, නව ඡායාරූප නවයක් ද ඇතුළත් විය. සතියකට පසු, එමා වොට්සන් සහ ඩිස්නි වෙතින් චිත්‍රපටයේ නව පෝස්ටරයක් මුදාහැරිණි. 2016 නොවැම්බර් 14 දින, පළමු සිනමාහල් ට්‍රේලරය Good Morning America ඔස්සේ නැවත මුදාහැරිණි. එහි පළමු පැය 24 තුළ, ට්‍රේලරය මිලියන 127.6 වරක් නරඹා තිබිණි. මෙලෙසින් එක් දිනක් ඇතුළත වැඩිම වරක් නැරඹූ ට්‍රේලරයට හිමි වාර්තාව මෙම චිත්‍රපටය තමන් සතු කරගත්තේ Fifty Shades Darker අභිබවා යමිනි. එතැන්සිට, The Fate of the Furious චිත්‍රපටය මගින් මෙම වාර්තාව නැවත බිඳහෙලන ලදී. 74වන ගෝල්ඩන් ග්ලෝබ් සම්මාන උළෙලේ දී වොට්සන් ගයන අයුරු සමග රූපවාහිනී දසුනක් ප්‍රදර්ශනය කෙරිණි. Disney released the final trailer on January 30, 2017.


== පිළිගැනීම ==


=== බොක්ස් ඔෆීස් ===

අප්‍රේල් 21,  2017 (2017 -04-21), බියුටි ඇන්ඩ් ද බීස්ට් චිත්‍රපටය එක්සත් ජනපදය සහ කැනඩාව තුළ $ මිලියන 463.8ක සමස්ත ආදායමකුත්, වෙනත් රටවල $ මිලියන 588.4කුත් ලෙස ලොව පුරා ප්‍රදර්ශනයෙන් $ බිලියන 1.052ක සමස්ත ආදායමක් ලබාගැනීමට සමත් ව තිබිණි. $ මිලියන 160ක නිෂ්පාදයන අයවැයක් සහිතව නිපදවූ මෙය ලොව මෙතෙක් නිර්මිත වඩාත් වියදම් අධිකම සංගීතමය චිත්‍රපටය වේ. නමුත් $ මිලියන 25ක (2016දී ඩොලර්වලින් $ මිලියන 165) වියදමින් තැනූ Hello, Dolly! (1969) චිත්‍රපටය මීට මඳක් ඉදිරියෙන් වේ. දින දහයක් ඇතුළත, මෙය සර්වකාලීන ඉහළම ආදායම ලබන සජීවී-ක්‍රියාදාම සංගීතමය චිත්‍රපටය බවට පත්වූයේ වසර නවයක් පුරා Mamma Mia! තබා තිබූ වාර්තාව බිඳහෙළමිනි. වර්තමානය වන විට, මෙතෙක් සමස්තයක් ලෙස සැලකූ විට දෙවන දැවැන්තම සංගීතමය චිත්‍රපටය බවට මෙය පත්වූයේ, ඩිස්නි සමාගමේම Frozen (2013) චිත්‍රපටයට පමණක් දෙවැනි වෙමිනි. ලොව පුරා, මෙම චිත්‍රපටය උන්මාදයක් බැව් පෙනීගියේ වෙළඳපොලවල් 56ක එහි දින සතරේ ආරම්භක සති අන්තයේ දී $ මිලියන 357ක ආදායමක් උපයා ගනිමිනි. විචාරකයන් පැවසූයේ කාන්තාවන් අතර මෙම චිත්‍රපටය සුපිරි වීරයකු බවට පත්ව ඇති බවයි. දෙවන ඉහළම මාර්තු ආරම්භක ගෝලීය ආදායම හිමි කරගැනීමට මෙම චිත්‍රපටය සමත්වූයේ Batman v Superman: Dawn of Justice චිත්‍රපටයට පමණක් දෙවැනි වෙමිනි. එසේම එය මෙතෙක් ලොවපුරා දහතුන්වන ඉහළම ආරම්භක ආදායම මෙන්ම ඩිස්නියෙහි සත්වන ඉහළම ආරම්භක ආදායම ලද චිත්‍රපටය ද වේ. මෙයට තිර 1,026ක IMAX දර්හනවලින් ලද $ මිලියන 21 ද ඇතුළත් වූයේ, IMAX PG තේමාවක් සඳහා නව වාර්තාවක් තබමිනි. මෙයට මෙහි මුල් චිත්‍රපටය ජීවිත කාලය පුරාම ලද සමස්ත ආදායම ඉක්මවා යාමට ගත වූයේ මුදාහැර දින හයක් පමණි.
බියුටි ඇන්ඩ් ද බීස්ට් යනු IMAX සමාගම් ඉතිහාසයේ 300වන ඩිජිටලීකරණ මුදාහැරීම වේ. මෙම ඉචිහාසයේ ඇරඹුණේ 2002දී Apollo 13 චිත්‍රපටයේ යළි මුදාහැරීමත් සමගයි. මෙහි ශක්තිමත් ගෝලීය ප්‍රවිෂ්ටය හේතුවෙන් ප්‍රථම වරට සමාගමට $ බිලියන 6 ඉක්මවා යාමට හැකි විය. මේ නිසා විශ්වාස කෙරුණේ චිත්‍රපටය ලොව පුරා සිනමාහල් ඉපැයීම් මගින් $ බිලියන 1 ඉක්මවා යනු ඇති බවයි. අප්‍රේල් 12 දින, එය $ බිලියන 1 සීමාව ඉක්මවා යාමට සමත් වූයේ එම ආදායම සීමාව ඉක්මවා ගිය 2017 ප්‍රථම චිත්‍රපටය සහ දාහතරවන ඩිස්නි චිත්‍රපටය බවටත් පත්වෙමිනි. එසේම එය එම ආදායම ඉක්මවා ඇති ලොව විසි නවවන චිත්‍රපටය ද වේ. 2016 දෙසැම්බරයේ Rogue One (මෙය ද ඩිස්නි දේපළකි) චිත්‍රපටයෙන් පසු ‍ඩොලර් බිලියනයක ආදායම ලද ප්‍රථම චිත්‍රපටය ද වේ. මෙය සිදුවූයේ එය මුදාහැර විසි නවවන දිනයේ ය. වර්තමානය වන විට, මෙය 2017 ඉහළම ආදායම ලබන චිත්‍රපටය, මාර්තුවේ මුදාහළ ඉහළම ආදායම, the highest-grossing remake of all-time, සහ දසවන දැවැන්තම ඩිස්නි චිත්‍රපටයට හිමි වාර්තා ද උසුලයි. මෙහි අතිශයෝක්ති ඉවත් කිරීමෙන් පසුව වුව ද, මෙහි ආදායම එහි මුල් චිත්‍රපටයේ ආදායමට වඩා $ මිලියන 760කින් වැඩි ය. (2017 ඩොලර්වලින්)


==== උතුරු ඇමරිකාව ====
එක්සත් ජනපදය සහ කැනඩාව තුළ, බියුටි ඇන්ඩ් ද බීස්ට් චිත්‍රපටය ෆැන්ඩැන්ගෝ සමාගමේ පූර්ව-අලෙවි අතින් ඉහළම ස්ථානයේ පසුවූ අතර, සමාගමේ ඉතිහාසයේ වේගයෙන්ම අලෙවි වන පුවලේ චිත්‍රපටය බවට පත් විය. එහි දී එම ස්ටූඩියෝවේම සජීවීකරණ චිත්‍රපටය වූ පෙර වසරේ නිකුත් කෙරුණු Finding Dory චිත්‍රපටය අභිබවා යාමට සමත් විය. මුල්කාලීන පෙරැයීම් අනුව චිත්‍රපටය ආරම්භක සති අන්තයේ $ මිලියන 100ක ආදායමක් උපයනු ඇතැයි පැවසුණ ද, ඇතැම් ප්‍රකාශන තුළ එය $ මිලියන 130 තෙක් ළඟාවනු ඇතැයි අනාවැකි පලකෙරිණි. චිත්‍රපටය මුදාහැර දින 10ක් ගතවන විට, විශ්ලේෂකයින් විසින් මෙම අනුමානයන් $ මිලියන 150 තෙක් ඉහළ නංවන ලදී. බ්‍රහස්පතින්දා පෙරදසුන් රාත්‍රියේ දී මෙය $ මිලියන 16.3ක ආදායමක් උපයාගත්‍තේ 2017 වර්ෂයේ ඉහළම (ලෝගන්හි වාර්තාව බිඳ හෙළමින්), ඩිස්නි සජීවී-ක්‍රියාදාම චිත්‍රපටයක් ලද ඉහළම (Maleficentහි වාර්තාව බිඳ හෙළමින්), මෙතෙක් G හෝ PG ඇගයුමක් ලද චිත්‍රපටයක් ලද දෙවන ඉහළම (වොට්සන්ම රැඟූ සයවන හැරී පොටර් චිත්‍රපටය වන Harry Potter and the Half-Blood Princeට පමණක් දෙවැනි වෙමින්) සහ මාර්තු මාසයේ චිත්‍රපටයක් ලද තෙවන දැවැන්තම (Batman v Superman: Dawn of Justice සහ The Hunger Games) ආදායම් ලද චිත්‍රපටය බවට පත්වෙමිනි. ඇස්තමේන්තුගත 41%ක දළ ආදායමක් ප.ව. 6ට ඇරඹි IMAX, 3D සහ අධි විශාල ආකෘති තිරගතවීම්වලින් ද, සෙසු 59% ප.ව. 7ට ඇරඹි සාමාන්‍ය 2D ප්‍රදර්ශනවලින් ද හිමි විය. මෙම අගයයන් වඩාත් සිත්ගන්නාසුලු යැයි සැලකෙන්නේ චිත්‍රපටය පාසල් සතියක ප්‍රදර්ශනය කෙරුණු නිසායි.
ආරම්භක දිනයේ දී, සිනමාහල් 4,210ක තිර 9,200ක ප්‍රදර්ශනය තුළින් චිත්‍රපටය $ මිලියන 63.8ක ආදායමක් උපයාගත්තේ මාර්තුවේ ලද එවැනි තෙවන ඉහළම ආදායම ලබමිනි. මෙය Batman v Superman ($ මිලියන 81.5) සහ The Hunger Games ($ මිලියන 67) චිත්‍රපට දෙකට පසුපසින් විය. PG-13 නොවූ චිත්‍රපටයක් මෙතෙක් ලද දැවැන්තම ආරම්භක දින ආදායම ද මෙය වේ. එය Harry Potter and the Half-Blood Prince චිත්‍රපටය බදාදා දින ආරම්භක දර්ශනයක දී ලද $ මිලියන 58ක ආදායම ඉක්මවා යාමට සමත් විය. මෙහි ආරම්භක දින ආදායම පමණක් සැලකූ විට (බ්‍රහස්පතින්දා පෙරදසුන් ද ඇතුළත්ව) එය පෙර ඩිස්නි සජීවී-ක්‍රියාදාම චිත්‍රපට වනMaleficent ($ මිලියන 69) සහ සින්ඩරෙල්ලා ($ මිලියන 67) චිත්‍රපටවල සතිඅන්ත ආදායම් හා සම වේ. මින් පෙර තිරගත වූ ඩිස්නි සජීවී-ක්‍රියාදාම චිත්‍රපට හතර එහි දෙවන දිනය වන විට ප්‍රගතියක් අත් කරගෙන තිබුණ ද, සෙනසුරාදා දින, බියුටි ඇන්ඩ් ද බීස්ට් සැබැවින්ම -2%කින් පහළ වැටිණි. එසේවුව ද, එම අවපාතය ඉතා සුළු අගයයක් විය. අනෙක් තේමාවන්ට සාපේක්ෂව එහි දළ ආදායම ද දැවැන්ත අගයයකි. ආරම්භක සති අන්තයේ $ මිලියන 174.8ක ආදායමක් උපයාගත් මෙය මේ පිළිබඳ තබා තිබූ සියලුම අපේක්ෂාවන් ඉක්මවා යාමට සමත් වූයේ වාර්තා ගණනාව්ක පිහිටුවමිනි. මේ අතරට වසරේ දැවැන්තම ආරම්භය සහ මාර්තු මාසයේ හා පූර්ව-ග්‍රීෂ්ම/වසන්තයේ ලද දැවැන්තම ආරම්භය ලබාගැනීමට මෙය සමත්වූයේ Batman v Superman චිත්‍රපටය අභිබවා යමිනි. මෙතෙක් PG තේමාවෙන් යුත් (එමෙන්ම පවුලේ චිත්‍රපටයක්) ලද දැවැන්තම ආරම්භය මෙය සතුවූයේ Finding Dory චිත්‍රපටය අභිබවා යමිනි. The Hunger Games: Catching Fire අභිබවා යමින් කාන්තාවක් තේමා කරගත් චිත්‍රපටයක් මෙතෙක් ලද දැවැන්තම ප්‍රවේශය හිමි කරගත්‍ මෙය, ඩිස්නි සජීවී-ක්‍රියාදාම චිත්‍රපටයක් ලද දැවැන්තම ප්‍රවේශය ලබාගත්තේ Alice in Wonderland චිත්‍රපටය අභිබවමිනි. එසේම මෙතෙක් දැවැන්තම සංගීතමය චිත්‍රපට ප්‍රවේශය මෙය සතුවූයේ Pitch Perfect 2 නෙරපමිනි. එමෙන්ම, මෙය එමා වොට්සන්ගේ සර්වකාලීන ඉහළම ආරම්භක දින ආදායම ලද චිත්‍රපටය බවට පත්වූයේ Harry Potter and the Deathly Hallows – 2 කොටස අභිබවා යමිනි. එය එමා තොම්සන්ට ද වලංගු විය. අධ්‍යක්ෂක බිල් කොන්ඩන් මෙතෙක් ලද දැවැන්තම ප්‍රවේශය මෙම චිත්‍රපටය හිමි කරගත්තේ The Twilight Saga: Breaking Dawn – 2 කොටස අභිබවා යමිනි.
$ මිලියන 100ට අධික ආරම්භක ආදායමක් ඉපැයූ හතලිස් තුන්වන චිත්‍රපටයත්, $ මිලියන 150ට අධිකව ඉපැයූ පහළොස්වන චිත්‍රපටයත් මෙය විය. මෙහි ආරම්භක දින තුනෙහි ආදායම පමණක් මෙහි පළමු චිත්‍රපටයේ සමස්ත උතුරු ඇමරිකානු ආදායම ($ මිලියන 146; 3D ප්‍රති-නිකුතුවට ප්‍රථම) ඉක්මවා ගිය අතර, ක්ෂණිකව Logan ($ මිලියන 184) ට පමණක් දෙවැනි වෙමින් වසරේ දෙවන දැවැන්තම චිත්‍රපටයත්, 1978 Greaseහි $ මිලියන 188 ආදායමට පමණක් දෙවැනි වෙමින් දෙවන ඉහළම ආදායම ලබන සංගීථමය චිත්‍රපටය බවටත් මෙය පත් විය. සමස්ත ප්‍රවේශ පත්වලින් 70%ක්ම අලෙවි වූයේ 2D දර්ශන වාරවලින් වන අතර, නිතර චිත්‍රපට නැරඹීමට නොපැමිණෙන ජනයා විශාල වහයෙන් මෙම චිත්‍රපටය නැරඹීමට පැමිණ ඇති බව මින් පැහැදිළි වේ. සෙසු ප්‍රවේශ පත්වලින් 26%ක් පමණ 3D වේ. IMAXවලින් සමස්ත සති අන්ත ආදායමෙන් 7%ක් ($ මිලියන 12.5) උපයා ගැනීමට හැකිවූයේ PG තේමාවෙන් යුත් චිත්‍රපට ක්ෂේත්‍රයේ නව වාර්තාවක් තබමින්t Alice in Wonderland ($ මිලියන 12.1 million) අභිබවමිනි. ආරම්භක දිනයේ මෙය නැරඹීමට පැමිණි සමස්ත ජනයාගෙන් 70%ක්ම ගැහැනුන් වූ අතර, මුළු සති අන්තයම සැලකිල්ලට ගත්විට එය 60% තෙක් පහළ වැටිණි. ජනමත විමසුම් සේවාවක් වන PostTrak අනුව, ආරම්භක දිනයේ මෙම චිත්‍රපටය නැරඹූ ඇමරිකානු දෙමාපියන්ගෙන් 84%ක්ම එය "ස්ථිරවම" පවුල් සඳහා සුදුසු යැයි නිර්දේශ කොට ඇත. චිත්‍රපටයේ දැවැන්ත ආරම්භය අස්වසමින් ප්‍රේක්ෂකයන්ගෙන් ලැබුණු යහපත් මුඛ්‍ය ප්‍රතිචාර, විචාරකයන්ගෙන් ධනාත්මක ප්‍රතිචාර, මෙය ළමුන්ට පමණක් නොව ප්‍රේමාන්විත නාටකයකැයි වූ සාධනීය අලෙවිකරණය, ප්‍රධාන නළු නිළියන්ගේ රංගන ප්‍රතිභාව (විශේෂයෙන්ම එමා වොට්සන්ගේ), අඩු තරගකාරීත්වය, මාසයකට පෙර නිකුත් වූ The Lego Batman Movie චිත්‍රපටයට පසුව ඉදිරිපත් වූ ප්‍රථම පවුල් හිතැති චිත්‍රපටය වීම, මෙහි ප්‍රථම චිත්‍රපටයේ සාර්ථකත්වය හා සාර්වත්‍රභාවය මෙන්ම ඩිස්නි සන්නාමය ද මෙහි සාර්ථකත්වයට ඉවහල් විය.
මෙය මුදාහැර සිව්වන දිනය, එනම් සඳුදා වන විට, චිත්‍රපටය 72%ක පමණ වැටීමකට ලක්වූයේ $ මිලියන 13.5ක් උපයා ගනිමිනි. මෙම අවපාතයට සීමිත වෙළඳපොලයි. එසේවුව ද, එය දෙවන ඉහළම මාර්තුවේ සඳුදා ආදායම බවට පත්වූයේ Batman v Superman ($ මිලියන 15) චිත්‍රපටයට පමණක් දෙවැනි වෙමිනි. ඉන් අනතුරුව දැවැන්තම මාර්තු සහ පූර්ව-ග්‍රීෂ්ම අඟහරුවාදා දිනය චිත්‍රපටය සතුවූයේ $ මිලියන 17.8 ආදායමක් හිමි කරගනිමිනි. මෙය පෙර දිනය හා සැසඳීමේ දී +32%ක ප්‍රගතියකි. එම දිනයේම, ප්‍රවේශපත් අලෙවිය තුළින් චිත්‍රපටය $ මිලියන 200 ආදායම් සීමාව ඉක්මවා ගියේ ය. මුදාහැර පළමු සතියේ දී $ මිලියන 228.6ක් මෙය උපයාගත්තේ සර්වකාලීන සයවන ඉහළම සත්-දින ආදායම ලද චිත්‍රපටය වශයෙනි. මෙහි දෙවන සති අන්තයේ දී, චිත්‍රපටය මුල් ස්ථානයේ පසුවූ අතර ක්‍රමයෙන් 48%කින් පහත වැටුණේ තවත් $ මිලියන 90.4ක ආදායමක් උපයා ගනිමිනි. මෙය සර්වකාලීන සිව්වන ඉහළම දෙවන සිත අන්ත ආදායම වන අතර, ඩිස්නියෙහි තෙවන ඉහළම අගයය ද වේ. මෙහි අවපාතය සැලකීමේ දී, මෙහි 48%ක අවරෝහණය $ මිලියන 125කට අධික චිත්‍රපටයක් ලද තෙවන කුඩාම අවපාතය වේ. (Finding Dory සහ The Force Awakensට පමණක් දෙවැනි වේ) මෙම ග්‍රහණය වැදගත් වන්නේ චිත්‍රපටය ලොව පුරා අලුතෙන් මුදාහැරුණු චිත්‍රපට තුනක් වන Power Rangers, Life, සහ CHiPs වෙතින් වූ බලපෑම අවම කරගන්නට සමත් වූ නිසායි. එහි ප්‍රතිඵලයක් ලෙස, එය $ මිලියන 300ක අපේක්ෂිත ආදායම ඉක්මවා ගියේ එසේ සිදුකළ 2017 වර්ෂයේ ප්‍රථම චිත්‍රපටය බවට පත්වෙමිනි. මෙහි තෙවන සති අන්තය වන විට, චිත්‍රපටය $ මිලියන 45.4ක ආදායමක් උපයා ගත් අතර, පසුව එය The Boss Baby ($ මිලියන 50.2) නම් චිත්‍රපටය විසින් අභිබවා යන ලදී. 2017 අප්‍රේල් 4 දින, එනම් එය මුදාහැර දින දහනවයකට පසු, චිත්‍රපටය $ මිලියන 400 ආදායම් සීමාව ඉක්මවා ගියේ එසේ සිදුකළ 2017 ප්‍රථම චිත්‍රපටය බවට පත්වෙමිනි. මෙහි සිව්වන සති අන්තය වන විට, චිත්‍රපටය සිනමාහල් 3,969ක විකාශය වූ අතර, මෙය එහි පෙර සති අන්තයට වඩා සිනමාහල් 241ක අවපාතයකි. ඒ අතුරින් සිනමාහල් 1,200ක් පමණම පසින්-ගැයුම් (sing-along) ප්‍රභේද විය. එය $ මිලියන 26.3ක් (-48%) උපයා ගනිමින් දෙවන ස්ථානයේ විය. මින් පෙර ආ ඩිස්නි චිත්‍රපට වන මොආනා (-8%) සහ Frozen (-2%) යන චිත්‍රපට ද්විත්වයන්හි පසින්-ගැයුම් ප්‍රභේදයන් එහි දෙවන සති අන්තයේ දී පහත වැටීමකට ලක්වුණේ ඉතා සුළු අගයයකිනි.
මෙය මෙතෙක් මාර්තුවේ ලද දැවැන්තම නිකුතුව බවට පත්වූයේ The Hunger Games (2012) අභිබවා යමිනි. එසේම එය 2017 දැවැන්තම චිත්‍රපටය ද වේ.


==== උතුරු ඇමරිකාවෙන් පිටත ====
අන්තර්ජාතිකව, චිත්‍රපටය තිරගත වීම ඇරඹුණේ 2017 මාර්තු 16 වන බ්‍රහස්පතින්දා දින ය. මාර්තු 19 වන ඉරිදා වන විට වෙළඳපොලවල් 55ක් තුළ මෙය සතු සමස්ත ආරම්භක දින ආදායම $ මිලියන 182.3ක් විය. මින් 44ක් ප්‍රධාන රාජ්‍යයක් වූ අතර, මෙය ආරම්භක ඇස්තමේන්තු අගයයන් වූ $ මිලියන 100 සීමාව ඉක්මවා යමින් වියට්නාමය, තුර්කිය සහ ඉන්දියාව හැර සෙසු සියලුම වෙළඳපොලවල පාහේ අංක 1හි පැවතිණි. එය මාර්තු මාසයේ දෙවන විශාලතම මුදාහැරීම බවට පත්වූයේ Batman v Superman ($ මිලියන 256.5) චිත්‍රපටයට පමණක් දෙවැනි වෙමිනි. IMAX තුළ, PG තේමාවෙන් යුත් චිත්‍රපටයක් ලද දැවැන්තම ප්‍රාරම්භක ආදායමක් වාර්තා කළේ තිර 649කින් $ මිලියන 8.5ක් උපයා ගනිමිනි. මෙය PG තේමාව අතින් දෙවැනි වූයේ The Jungle Book චිත්‍රපටයට පමණකි. මෙහි දෙවන සති අන්තය වන විට, මෙය ආදායම් අතින් -35%ක අවපාතයකට ලක්වූයේ තවත් $ මිලියන 120.6ක් උපයා ගනිමින් ප්‍රථම ස්ථානයේ රැඳෙමින් සිටියදීම ය. ප්‍රංශය සහ ඕස්ට්‍රේලියාව වැන ප්‍රධාන වෙළඳපොලවලට එය ඇතුළත් විය. අනුයාත සති අන්ත තුනක් පුරාවට අන්තර්ජාතික බොක්ස් ඔෆීස් ක්ෂේත්‍රය තුළ ප්‍රථම ස්ථානයේ රැඳී සි‍ටීමට මෙය සමත් විය. අවසානයේ Ghost in the Shell සහ The Boss Baby යන චිත්‍රපට සිව්වන සතියේ දී එය අභිබවා යන ලදී. මෙලෙසින් අවපාතයකට ලක්වුවත්, මෙම චිත්‍රපටය 2-017 වසරේ අන්තර්ජාතිකව ප්‍රථම වරට $ බිලියනයේ සීමාව ඩිස්නි ආයතනයට පසුකොට දීමට සමත් විය.
මෙය හොං කොං සහ පිලිපීනයේ දැවැන්තම ආරම්භක දින වාර්තාව තැබූ අතර, ඉතාලියේ මාර්තුවේ ප්‍රථම බ්‍රහස්පතින්දා දිනයේ වැඩිම ආදායමක් ඉපැයූ චිත්‍රපටය ($ මිලියන 1; එසේම එය දැවැන්තම ඩිස්නි බ්‍රහස්පතින්දා දින ප්‍රවේශය ද වේ) ද විය. එසේම මෙය ඔස්ට්‍රියාවේ දැවැන්තම මාර්තු ප්‍රාරම්භක දිනය, ජර්මනියේ දෙවන විශාලතම ආරම්භක දිනය ($ මිලියන 1.1), ඩෙන්මාර්කයේ ඩිස්නි ආයතනයේ විශාලතම මාර්තු මස ආරම්භක දිනය, චීනයේ ($ මිලියන 12.6), එක්සත් රාජධානියේ ($ මිලියන 6.2), මෙක්සිකෝවේ ($ මිලියන 2.4) සහ බ්‍රසීලයේ ($ මිලියන 1.8) දැවැන්තම ඩිස්නි සජීවී-ක්‍රියාදාම ප්‍රවිෂ්ඨය ද වේ. මෙය දකුණු කොරියාවේ තෙවන දැවැන්තම එම අගය හිමි කරගත්තේ $ මිලියන 1.2ක් උපයා ගනිමින් Pirates of the Caribbean: At World's End සහ Pirates of the Caribbean: On Stranger Tides චිත්‍රපටවලට පමණක් පරාජය වෙමිනි. ආරම්භක සති අන්තය සැලකූ විට, විශාලතම ආරම්භක ආදායම පැමිණියේ චීනයෙන් ($ මිලියන 44.8) වන අතර, ඉන් අනතුරුව පිළිවෙලින් එක්සත් රාජධානිය ($ මිලියන 24.3), කොරියාව ($ මිලියන 11.8), මෙක්සිකෝව ($ මිලියන 11.8), ඕස්ට්‍රේලියාව ($ මිලියන 11.1), බ්‍රසීලය ($ මිලියන 11), ජර්මනිය ($ මිලියන 10.7), ප්‍රංශය ($ මිලියන 8.4), ඉතාලිය ($ මිලියන 7.6), පිලිපීනය ($ මිලියන 6.3), රුසියාව ($ මිලියන 6) සහ ස්පාඤ්ඤය ($ මිලියන 5.8) වේ.
එක්සත් රාජධානියේ සහ අයර්ලන්තයේ චිත්‍රපටය PG චිත්‍රපටයක් මෙතෙක් ලද දැවැන්තම විවෘත කිරීමේ ආදායම, දැවැන්තම මාර්තු ආරම්භක සති අන්තය, මියැසියක් ලද දැවැන්තම ආරම්භය (Les Misérables අභිබවා යමින්), 2017 මෙතෙක් ලද ඉහළම විවෘත කිරීම සහ සිනමාහල් 639ක ප්‍රදර්ශනය තුළින් මෙතෙක් ලද සමස්ත පස්වන දැවැන්තම ආදායම වන £ මිලියන 19.7 ($ මිලියන 24.5) ද තමන් සතු කරගන්නට සමත් විය. එම ආදායම The Jungle Book (£ මිලියන 9.9) ලද ආදායම මෙන් දෙගුණයටත් වඩා වැඩි ය. එසේම මෙය මෙතෙක් සෙනසුරාදා දිනක චිත්‍රපටයක් ලද දෙවන දැවැන්තම ආදායම (£ මිලියන 7.9) උපයාගත්තේ, Star Wars: The Force Awakens චිත්‍රපටයට පමණක් දෙවැනි වෙමිනි. මෙහි දෙවන සති අන්තය වන විට, මෙහි කිසියම් පුසබෑමක් දක්නට ලැබිණි. එහි ආදායම වූයේ £ මිලියන 12.33 ($ මිලියන 15.4) කි. The Jungle Book චිත්‍රපටයට වඩා වැඩි ශීඝ්‍රතාවකින් අවපාතනය වෙමින් පැවතිය ද, දෙවැනි සති අන්තයේ දීම මෙම චිත්‍රපටය එම චිත්‍රපටයේ ආදායම ඉක්මවා ගොස් තිබිණි. එය තෙවන විශාලතම එම අගය විය (ජේම්ස් බොන්ඩ් චිත්‍රපට දෙකක් වන Skyfall (2012) සහ Spectre යන චිත්‍රපට ද්විත්වයට පහළින්). ඉන්දියාව තුළ, නව හින්දි චිත්‍රපට හතරක්, දෙමළ චිත්‍රපට දෙකක්, මලයාලම් සහ පන්ජාබි චිත්‍රපටයක් මුදාහැර තිබුණ ද, ආරම්භක දිනයේම චිත්‍රපටය 15%ක ප්‍රතිශතයක් ලබාගත්තේ එවැනි තරගකාරී වාතාවරණයක් මධ්‍යයේ ය. දළ වශයෙන් තිර 600ක පමණ ප්‍රදර්ශනයෙන් ආරම්භක දිනයේම 1.5 කෝටි (US$230,000)ක ශුද්ධ ආදායමක් ලබාගැනීමට චිත්‍රපටය සමත්වූයේ Machine, Trapped සහ ආ ගයා හීරෝ යන හින්දි චිත්‍රපට තුනෙහිම ආදායම් අභිබවා යමිනි. ඩිස්නි සමාගම එහි ආරම්භක සති අන්තයේ දී 9.26 කෝටි (US$1.4 මිලියන)ක සමස්ත වාර්තාගත ආදායම්ක ලබා ගැනීමට සමත් විය. එය සියලු අලුතෙන් මුදාහැරුණු චිත්‍රපටය අභිබවා ගොස් සිටි අතර, සමස්ත වශයෙන් ගත්විට එය බද්‍රිනාත් කි දුල්හානියා බොලිවුඩ් චිත්‍රපටයට පමණක් දෙවැනි විය. රුසියාව තුළ, 16ට වැඩි සීමාවක් පනවා තිබුණ ච, චිත්‍රපටය අති සාර්ථක ප්‍රවිෂ්ඨයක් හිමි කරගත්තේ $ මිලියන 6ක ආරම්භක ආදායමක් සමගිනි.
චීනය තුළ චිත්‍රපටය සම්බන්ධයෙන් තැබූ අපේක්ෂාවන් ඉහළ විය. මුදාහැරීමේ දිනය ජනවාරි 24 දින නිවේදනය කෙරුණු අතර, එමගින් ඩිස්නි ආයතනය සහ එරට බෙදාහරින්නා වූ චීන චිත්‍රපට සමූහ සංස්ථාවට දීප ව්‍යාප්තව චිත්‍රපටයේ අ‍ලෙවිකරණ කටයුතු සිදු කිරීම ප්‍රමාණවත් තරම්– මාස දෙකක පමණ – කාලයක් ලැබිණි. මුදාහැරීමේ දිනය අහඹුවක් මෙන් ශ්වේත දිනය හා සමගාමීව යෙදිණි. මූලික වාර්තාවලින් යෝජනා කෙරුණේ එය ආරම්භන සති අන්තයේ දී $ මිලියන 40–60ක පමණ ආදායමක් උපයාගනු ඇතැයි පැවසිණි. තරුණ යුවතියන් තුළ මෙය නැරඹීම කෙරෙහි දැඩි උනන්දුවක් ඇතිවූ අතර, ආරම්භක දිනයේ දී පූර්ව-අලෙවිය The Jungle Book චිත්‍රපටය අභිබවා ගියේ ය. කෙසේනමුත්, මෙහි මුල් චිත්‍රපටය රට තුළ කිසිදින එතරම් පුළුල්ව ජනප්‍රියව පැවතී නැත. චීනය විසින් ඇතැම් අවස්ථාවල ප්‍රවාහ වීඩියෝ සේවාවන්ගෙන් සමලිංගික තේමා රැගත් අන්තර්ගතයන් අවහිර කළ ද, චීන වාරකයින් විසින් මෙහි සමලිංගික දර්ශනයට කිසිදු සංශෝධනයක් සිදු කොට නැත. දේශීය බොක්ස් ඔෆීස් වාර්තාකරුවන් වන Ent Group අනුව, චිත්‍රපටය එහි ආරම්භක දිනයේ (සිකුරාදා) ලද ඇස්තමේන්තුගත ආදායම $ මිලියන 12.1කි. මෙය සමස්ත ලදුපත්වලින් 70%කි. පෙරදසුන් ද ඇතුළත්ව, මෙය තිරගත වීම් 100,000කින් $ මිලියන 14.5ක සමස්ත ආදායමක් ලබාගත්තේ ය‍. මෙය රටේ සමස්ත තිර ගැන්වීම්වලින් 43%කි. සෙනසුරාදා වන විට, එය $ මිලියන 18.5 තෙක් (ප්‍රදර්ශන වාර 102,700කින්) වර්ධනය වූ අතර, දින තුනක් ඇතුළත සමස්ත ආදායම $ මිලියන 42.6කි. මෙය සමස්ත වෙළඳපොල අගයයෙන් 60%ක් සුරක්ෂිත කරගැනීමට සමත් විය. අනෙක් අතින්, ඩිස්නි ආයතනය වෙනස් වාර්තාවක් ඉදිරිපත් කරමින් පැවසූයේ එම අගය $ මිලියන 44.8ක් බවයි. කෙසේවුව ද, මෙය ඩිස්නි සජීවී-ක්‍රියාදාම චිත්‍රපටයක් ලද දෙවන ඉහළම ආරම්භය ලෙස වාර්තාගත වන අතර, මින් $ මිලියන 3.4ක් හිමිවූයේ IMAX තිර 386කිනි.
චිත්‍රපටය සති අන්ත දර්ශකවල ප්‍රථම ස්ථානයේ නොපැවති සිනමා වෙළඳපොලවල් නම් වියට්නාමය (Kong: Skull Islandට පසුපසින්), තුර්කිය (දේශීය චිත්‍රපට ද්විත්වයක් සහ Loganට පහළින්) සහ ඉන්දියාව (මෙහි අංක 1හි පසුවූයේ බද්‍රිනාත් කි දුල්හානියා ය) යන රටවල් ය. අනුයාත සති අන්ත හතරක් පුරාවට ජර්මනිය, කොරියාව, ඔස්ට්‍රියාව, ෆින්ලන්තය, පෝලන්තය, පෘතුගාලය, බ්‍රසීලය, වෙනිසියුලාව, බොලීවියාව, ස්විට්සර්ලන්තය සහ එක්සත් රාජධානිය යන රටවල ප්‍රථම ස්ථානයේ පසු විය. පිලිපීනයේ එය දේශීය මෙන්ම විදේශීය වශයෙන් සර්වකාලීන ආර්ථික වශයෙන් වඩාත්ම සාර්ථක චිත්‍රපටය බවට පත් වූයේ $ මිලියන 13.5කට අධික ආදායමක් උපයා ගනිමිනි. සති පහක් ඇතුළත, මෙම චිත්‍රපටය එක්සත් රාජධානියේ සහ අයර්ලන්තයේ සර්වකාලීන ඉහළම ආදායම ලබන චිත්‍රපට 10 අතුරින් එකක් බවට පත්වූයේ හැරී පොටර් චිත්‍රපට හතක් (Deathly Hallows – 2 කොටස හැර) සහ The Lord of the Rings චිත්‍රපට ත්‍රිත්වයම (මෙහි ද ඉයන් මැකෙලන් රැඟුවේ ය) අභිබවා යමිනි. දැවැන්ත ඩිස්නි වෙළඳපොලක් සහිත ජපානයේ මෙම චිත්‍රපටය අප්‍රේල් 21 දින ආරම්භ වන්නේ චිත්‍රපටයේ අවසන් වෙළඳපොල ලෙස ය. චිත්‍රපටයේ දැවැන්තම ආදායම් ලබාදෙන වෙළඳපොලවල් වන්නේ චීනය ($ මිලියන 85.8), එක්සත් රාජධානිය ($ මිලියන 84.5), බ්‍රසීලය ($ මිලියන 38.8) කොරියාව ($ මිලියන 35.6) සහ මෙක්සිකෝව ($ මිලියන 29.2) යි. යුරෝපය තුළ පමණක් මෙහි සමස්ත ආදායම $ මිලියන 242ක් බවට පත්වෙමින් වසරක් තුළ තෙවන ඉහළම ආදායම ලද චිත්‍රපටය බවට පත් විය (මෙය Fantastic Beasts and Where to Find Them සහ Rogue One: A Star Wars Storyට පසුපසින් විය).


=== විචාරක ප්‍රතිචාරය ===
රොට්න් ටොමැටෝස් විචාරක සමාහාරය තුළ චිත්‍රපටය විචාර 269ක් මත පදනම්ව 71%ක ප්‍රතිශතයකුත්, 6.6/10ක සාමාන්‍ය ඇගයුමකුත් හිමි කරගත්තේ ය. මෙම අඩවියේ විචාරක සංගණනයන්හි කියැවුණේ, "සිත් කුල්මත් කරවන නළු කැළ, අලංකාර ලෙස නිමවූ ගීත, සහ සිත්තරකුගේ ඇසක් බඳු විස්තර හේතුවෙන්, බියුටි ඇන්ඩ් ද බීස්ට් විශ්වසනීය නමුත් නැවුම් නැවත කථාවක් ඉදිරිපත් කරන්නේ එහි ආදරණීය ප්‍රභවයේ ගෞරවය ලබාදෙමිනි." Metacritic තුළ, චිත්‍රපටයට 100න් 65ක ලකුණු ප්‍රමාණයක් ලබා දී තිබුණේ විචාරකයින් 47ක් පාදක කරගනිමිනි. මෙමගින් "සාමාන්‍යයෙන් සතුටුදායක විචාර"යක් පෙන්නුම් කෙරේ. CinemaScore ඡන්ද විමසුම් තුළ, විචාරකයින් විසින් චිත්‍රපටයට සාමාන්‍ය "A" ශ්‍රේණියක් ලබාදුන්නේ A+ සිට F දක්වා වූ පරිමාණයකිනි.
ද හොලිවුඩ් රිපෝටර්හි ලෙස්ලී ෆෙල්ප්‍රින් රචනා කොට ඇත්තේ: "මෙය රසකැවිලි තැනීමේ හැකියාවකින් යුත් මිචෙලින්-ත්‍රිත්ව-රැඟුම් විශිෂ්ට පන්තියක් වන අතර, එමගින් සිනෙමාකෘත අනුරූප සීනි, පැයක් දෙකක් පමණ පවතින ස්ඵටික ආකාරයේ මද්‍යසාරයක් බවට හරවයි." ෆෙල්ප්‍රින් විසින් වොට්සන් සහ ක්ලයින්ගේ රංගනය මෙන්ම, විශේෂ ප්‍රයෝග, වස්ත්‍ර නිර්මාණ සහ පසුතල පිළිබඳ ප්‍රශංසා කරන ලදී. ‍එසේම ඔහු ඩිස්නියෙහි ප්‍රථම LGBT චරිතය ලෙස ගෑඪ්ගේ ලේෆෞ චරිතය ඇතුළත් කිරීම සම්බන්ධයෙන් සිය ප්‍රසාදය දක්වා ඇත. වැරයිටි සඟරාවේ ඕවන් ග්ලයිබර්මන් චිත්‍රපටය කෙරෙහි යහපත් ප්‍රතිචාරයක් දැක්වූ සිය විචාරය තුළ රචනා කොට ඇත්තේ: "මෙය අලංකාර ලෙස නිමවූ චිත්‍රපටයකි‍. බොහෝ අංශවලින් මෙය හොඳ ය." ද නිව් යෝර්ක් ටයිම්ස්හි ඒ. ඕ. ස්කොට් විසින් ද වොට්සන් සහ ස්ටීවන්ස්ගේ රංගනයන් අගය කරමින් රචනාකොට ඇත්තේ: "මෙය හොඳයැයි පෙනේ. ගාම්භීර ලෙස ගලායන මෙය අප හැරයන්නේ පැහැදිළි ප්‍රණවත් රසයකිනි. මම බොහෝදුරට එහි රසය හඳුනාගත්තේ නැත: මා සිතන්නේ එය සඳහා වන නාමය ප්‍රීතිය බවයි." එමෙන්ම, ද වොෂිංටන් පෝස්ට්හි ඈන් හොර්නඩේ වොට්සන්ගේ රංගනය අගය කරමින් පැවසූයේ එය "යුහුසුලු සහ ගාම්භීර" බවත්, ඇ‍‍ගේ රංගන හැකියාව "එම කාර්යය සිදු කිරීමට තරම් ප්‍රමාණවත්" බව ය. Uproxxහි මයික් රයන් විසින් ද නළු කැළ, නිෂ්පාදන සැලසුම සහ නව ගීත අගයකොට ඇති අතර, චිත්‍රපටය කිසිදු වෙනස් දෙයක් සිදුකිරීමට උත්සාහ දරා නොමැති බව ඔහු පැවසූයේ: "බියුටි ඇන්ඩ් ද බීස්ට්හි නව ප්‍රභේදයේ නිශ්චිතවම අලුත් කිසිදෙයක් සිදුකොට නොමැත. (එය කාටූනයක් නොවීම හැරුණු විට) නමුත් එහි සම්භාව්‍ය සජීවීකරණ චිත්‍රපටයෙහි හොඳ ප්‍රතිනිර්මාණයකි." USA Todayහි බ්‍රයන් ටෘයිට් විසින් එවන්ස්, ගෑඩ්, මැක්ග්‍රෙගර් සහ තොම්සන්ගේ රංගනයන් මෙන්ම මියැසි සමග කොන්ඩන්ගේ සබැඳියාව, නිෂ්පාදන සැලසුම වර්ණනා කොට ඇත. එසේම ඇලන් මෙන්කන් සහ ටිම් රයිස් විසින් රචිත නව ගීතවල ඇතුළත් දෘශ්‍ය ප්‍රයෝග අගය කොට ති‍බේ. විශේෂයෙන්ම Evermore ගීතය ඔහු පැවසූයේ ඔස්කාර් විභවයක් සහිත නව ගීතයක් බවයි.
මීට ප්‍රතිවිරුද්ධ අයුරින්, චිකාගෝ ට්‍රිබියුන් පුවත්පතේ මයිකල් ෆිලිප්ස් පවසා ඇත්තේ මෙම අනුවර්තනය පරිවර්තනයේ දී අතරමං වී ඇති බවයි. ඒ බව ඔහු රචනාකොට ඇත්තේ, "චිත්‍රපටය එහි ප්‍රදානය කරන මාධ්‍යය හේතුවෙන් අපගේ දැනීම සහ ප්‍රියතාවය ලබාගනියි. එය ගීත එකින් එක පොදි බඳින්නේ උමතු අයුරින් සංස්කරණය කළ නෙත් රසඳුන්, මනහර නොවන අයුරින් තිරය මත දිගහරිමිනි."


=== ඇගයුම් ===


== මතභේද ==


=== සමලිංගික උප-කථා වස්තුව ===
චිත්‍රපටය තුළ අධ්‍යක්ෂක බිල් කොන්ඩන් විසින් ලේෆෞහට "සමලිංගික ජවනිකාවක්" ලබාදී ඇත. මෙහි ලේෆෞ ගැස්ටන්ගේ මිතුරකු වන ස්ටැන්ලි සමග මඳ වේලාවක් වෝල්ට්ස් නර්තනයේ යෙදෙනු නිරූපිත ය. Vulture.com සමග සම්මුඛ සාකච්ඡාවක දී, කොන්ඩන් පැවසූයේ, "මට කියන්න පුළුවන්, මම මේ සම්බන්ධයෙන් අප්‍රසාදය පළ කරනවා. එයට හේතුව චිත්‍රපටය තුළ ඔබ දකින ආකාරයට එය සුළු දෙයක් පමණයි. එය හුවා දැක්වීමට තැත්කරනවා." කොන්ඩන් තවදුරටත් පවසා ඇත්තේ බියුටි ඇන්ඩ් ද බීස්ට් තුළ අතිශයින් කථාබහට ලක්වූ ලේෆෞටත් වඩා පුළුල් විවිධත්වයක් දක්නට ලැබෙන බවයි: “එය අතිශයින් වැදගත්. මෙහි අන්තර්වාර්ගික යුවලවල් සිටිනිවා. එය සෑමදෙනාගේම පුද්ගලභාවයේ ජයග්‍රහණයක්. මේ නිසායි, එය විස්මයජනක වී ඇත්තේ.” GLAAD හි සභාපති සහ CEO සාරා කේට් එලිස් චිත්‍රපටය අගය කරමින් පැවසූයේ, “එය චිත්‍රපටයේ කුඩා ජවනිකාවක් පමණක් වුවත්, චිත්‍රපට කර්මාන්තයේ විශාල ඉදිරි පිම්මක්." යැයි පවසමිනි‍.
රුසියාව තුළ, විටැලි මිලොනොව් චිත්‍රපටය තහනම් කළ යුතු බවට සංස්කෘතික අමාත්‍යවරයාට දෝෂාරෝපණය කළ නමුත්, ඒ වෙනුවට එයට අවුරුදු 16+ ඇගයුමක් (අවුරුදු 16ට අඩු දරුවන්ට එය නැරඹිය හැක්කේ දෙමාපියන් සමග පමණි) ලබා දිණි. මීට අමතරව, ඇලබාමාවේ හෙනැගර්හි සිනමාශාලාවක මෙම චිත්‍රපටය ප්‍රදර්ශනය නොවූයේ මෙම උප කතාවස්තුව හේතුවෙනි. මැලේසියාව තුළ, චිත්‍රපට වාරක මණ්ඩලය නිර්දේශ කළේ "සමලිංගක ජවනිකාව" කපාහැරිය යුතු බවයි. මේ හේතුවෙන් ඩිස්නි සමාගම විසින් එහි මුදාහැරීම තාවකාලිකව කල්දැමූ අතර, එය වාරණයෙන් ‍තොරව මුදාහැරිය නොහැකි නම් විකාශය අත්හිටුවන බවට ඔවුහු තීරණය කළහ. චිත්‍රාගාරය විසින් මුදාහැරීමේ දිනය මාර්තු 30 වෙත ගෙනගිය අතර, මෙමගින් මැලේසියා වාරක මණ්ඩලයට චිත්‍රපටය වෙනස්කම්වලින් යුතුව හෝ රහිතව මුදාහැරිය යුතු ද යන්න පිළිබඳ තීරණයක් ගැනීමට කාලය ලැබිණි. බෙදාහරින්නන් සහ නිෂ්පාදකයින් අනතුරුව මැලේසියාවේ චිත්‍රපට අභියාචනා කමිටුවට අභියාචනයක් ඉදිරිපත් කරන ලදී. එහි දී චිත්‍රපටය කපා දැමීමකින් තොරව ප්‍රදර්ශනය කිරීමට අවසර හිමිවූ අතර, P13 ඇගයුම අනුව "සමලිංගික ජවනිකාව" ඉතා කුඩා වූ හෙයින් එය චිත්‍රපටයේ සෙසු ධනාත්මක අංගවලට බලපෑමක් ඇතිනොවන බව පැවසිණි. කුවේටයේ, මෙම චිත්‍රපටය රටේ බොහෝ සිනමාහල්වල හිමිකාරීත්වය ඇති ජාතික සිනමා සමාගම විසින් සිනමාහල්වලින් ඉවත් කරන ලදී. සමාගමේ කමිටු සාමාජිකයකු පැවසූයේ තොරතුරු වාරණ දෙපාර්තමේන්තු අමාත්‍යාංශය විසින් මෙය තිරගත වීම අත්හිටුවා එහි අහිතකර කොටස් සංස්කරණය කරන ලෙස පැවසූ බවයි.
චිත්‍රපටයට එරෙහි උද්ඝෝෂණ ගණනාවක් විය. උද්ඝෝෂණයකට කැඳවමින් LifePetitions අත්සන් 129,000කට අධික සංඛ්‍යාවක් ලබාගත් අතර, ඇමරිකානු පවුල් සංවිධානය උද්ඝෝෂණයක් සඳහා අත්සන්කරුවන් 50,000කට අධික සංඛ්‍යාවකගෙන් යුත් පෙත්සමක් ලබාගත්තේ ය.


=== බෙල් සිරගත කරන මෘගයා ===
ඩිස්නි ආයතනය විසින් බෙල් ශක්තිමත් තරුණියක ලෙස පෙන්වීමට උත්සාහ දරා ඇත. නමුත් ඇතැම් විචාරකයන් පවසන්නේ චිත්‍රපටයේ චිත්‍රපටයේ ප්‍රධාන ප්‍රස්තුතය– එනම් ඔබව සිරකරුවකු ලෙස තබාගන්නා අයකුට පෙම්කිරීම අභව්‍ය බව– ගැටලුකාරී බවයි. මුල් සජීවීකරණ චිත්‍රපටයේ මෙන්ම ඇතැමුන් යෝජනා කළේ බෙල් ස්ටොක්හෝම් සහලක්ෂණයෙන් (ප්‍රාණඇපකාරීත්වයේ දී සිය දිවි ගලවාගැනීම පිණිස ප්‍රාණඇපකරුවන් තමන් අල්ලාගත් තැනැත්තන් සමග මානසික මිත්‍රත්වයක් ඇතිකර ගැනීම) පෙළෙන බවයි. අත්සන් තැබීමට පෙර බෙල් මෘගයා සමග නුසුදුසු සම්බන්ධයක් ඇති කරගන්නේ දැයි තමන් අධ්‍යනය කළ බවයි. ඒ අනුව ඇය නිගමනය කළේ ජනකථාවේ මෙම ප්‍රභේදයට එම විචාරය නොගැළපෙන බවයි. වොට්සන් ස්ටොක්හෝම් සහලක්ෂණය පිළිබඳ විස්තර කළේ "එහි දී සිරකරුවකු තමා අල්ලාගත් තැනැත්තා සමග ප්‍රේමයෙන් බැ‍ඳෙයි. නමුත් බෙල් නිතරම ක්‍රියාකාරීව [මෘගයා සමග] වාදයන්හි ද පැටලෙයි. ‍ස්ටොක්හෝම් ‍සහලක්ෂණයෙන් පෙළෙන්නකුගේ කිසිදු ලක්ෂණයක් ඇය නොපෙන්වන අතර, ඇය ස්වාධීනව, නිදහස් සිතිවිල්ලෙන් පසුවනවා", එසේම ඇය තවදුරටත් පැවසූයේ බෙල් මෘගයා සමග ප්‍රේමය සහ මිත්‍රත්වය ඇරඹීමට පෙර විරෝධය දක්වන බවයි.
"ස්ටොක්හෝම් සහලක්ෂණය" යන වදන ගොඩනැගූ ම‍නෝචිකිත්සක ‍ෆ්‍රෑන්ක් ඔච්බර්ග් පවසන්නේ සහලක්ෂණයෙන් පීඩා විඳින සිරකරුවන් පෙන්වන ක්ෂතික ලක්ෂණ බෙල් කෙරෙන් නොපෙන්වන බවයි. එයට හේතුව ඇය මියයාමට සිතමින් සිටින අවධියක් අන්තර්ගත නොවීමයි. ඇතැම් චිකිත්සකයින්, මෙම යුවලගේ සම්බන්ධතාවය ස්ටොක්හෝම් සහලක්ෂණයේ සායනික අර්ථදැක්වීම සමග නොගැළපුණ ද, මෙහි නිරූපිත සම්බන්ධතාවය නුසුදුසු සහ දුෂ්කෘත්‍යමය බව පවසා ඇත. බියුටි ඇන්ඩ් ද බීස්ට් යනු 18වන සියවසේ ප්‍රංශයේ යෝජිත විවාහයන් සඳහා තරුණ යුවතියන් වෙනුවෙන් ලියැවුණු සුරංගනා කථාවකි. Voxහි කොන්ස්ටන්ස් ග්‍රේඩි ලියා ඇත්තේ බල විෂමතාවය ඩිස්නි ප්‍රභේදය තුළ තීව්‍ර කොට ඇති බවයි. Elite Dailyහි ඇනා මෙන්ටා පවසන්නේ මෘගයා බෙල්ව සිරගත කිරීම, රිදවීම සහ මෙහෙයවීම සම්බන්ධයෙන් ඇගෙන් සමාව නොගන්නා බවයි. මෙහි ඔහු බෙල්ට සලකන ආකාරය අයහපත් යැයි මෙහි නොපෙන්වයි.


== ආශ්‍රේයයන් ==


== බාහිර සබැඳි ==

නිල වෙබ් අඩවිය
බියුටි ඇන්ඩ් ද බීස්ට් හා සබැඳි අයිඑම්ඩීබී යොමුව
බියුටි ඇන්ඩ් ද බීස්ට් විචාරය at AllMovie වයලට් ලෙවොයිට් (ඇගයුම් 3/5)


== සටහන් ==

සැකිල්ල:Alan Menken
සැකිල්ල:Howard Ashman
සැකිල්ල:Bill Condon