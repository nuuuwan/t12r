කොඩිතුවක්කු ආරච්චිගේ චන්ද්‍රසිරි (උපත 1949 දෙසැම්බර් 27 - විපත 2016 ජනවාරි 15), හෙවත් චන්ද්‍රසිරි කොඩිතුවක්කු, යනු ශ්‍රී ලංකා සිනමාවේ, වේදිකාවේ සහ රූපවාහිනියේ නළුවෙකි. ශ්‍රී ලංකාවේ අතිශය ජනප්‍රියතම රූපවාහිනී නළුවෙකු වන ඔහු වඩාත් කැපී පෙනුනේ කෝපි කඩේ රූපවාහිනී කතාමාලාවේ "අබිලින්" නම් සුප්‍රසිද්ධ චරිතයෙනි.


== පෞද්ගලික ජීවිතය ==
ඔහු 1949 දෙසැම්බර් 27 වැනිදා කැලණිය පෙතියාගොඩදී උපත ලැබීය. ඔහු අධ්‍යාපනය ලැබුවේ කැලණිය සම්බෝධි විද්‍යාලයෙනි. රංගනයට පූර්ණකාලීනව යොමුවීමට පෙර ඔහු මිරිස් කුඩු මෝලක ‍රැකියාව කරන ලදි.
ඔහු විවාහ වී සිටියේ දයා ස්ටෙලා කොඩිතුවක්කු සමඟ වන අතර මෙම යුවළට පුතුන් දෙදෙනෙක් සිටිති. 
කොඩිතුවක්කු දිගු කලක සිට වකුගඩු හා ශ්වසන ආශ්‍රිත රෝග සඳහා ප්‍රතිකාර ලබා ඇත. 2016 වසරේදී ශ්වසන සහ හෘද වාහිනී ආබාධ හේතුවෙන් ඔහු ගම්පහ මූලික රෝහලට ඇතුළත් කරන ලදී. ඔහු දැඩි සත්කාර ඒකකයේ ප්‍රතිකාර ලබමින් සිටියදී 2016 ජනවාරි 15 ​​දින උදෑසන 7.20 ට වයස අවුරුදු 66 දී මිය ගියේය. දේහය දෙල්ගොඩ මීගහවත්තේ අංක 2 දරන නිවසේ තැන්පත් කර අවසන් කටයුතු 2016 ජනවාරි 17 වන දින ගෝනහේන පොදු සුසාන භූමියේදී සිදු විය.


== වෘත්තීය ජීවිතය ==
පාසල් කාලය අවසන් වූ පසු ධම්ම ජාගොඩ විසින් පවත්වනු ලබන නාට්‍ය පාසලට සම්බන්ධ වීමට ඔහු කැමති විය. නමුත් ආර්ථික දුෂ්කරතා හේතුවෙන් ඔහුට නාට්‍ය පාසලට බැඳීමට නොහැකි විය. මේ අතර ඔහු ජර්මානු සංස්කෘතික ආයතනයේ රංගන පාඨමාලාවක් හැදෑරීය. ඉන්පසුව ඔහු "මොරටුව නව මගක යන්නෝ" සංවිධානය කළ කෙටි නාට්‍ය උළෙලට සහභාගි විය. ඔහුගේ කෙටි නාට්‍යය හොඳම පිටපත සහ හොඳම වේශ නිරූපණය සඳහා වන සම්මාන දිනා ගත්තේය.
1969 දී සතිස්චන්ද්‍ර එදිරිසිංහ නිෂ්පාදනය කළ ‘‘සොක්කානෝ රජානෝ’’ වේදිකා නාට්‍යයෙන් ඔහු රංගනයට පිවිසියේය. ඉන්පසුව කැකිල්ලේ, දේශපාලුවා, මනාපේ, බැද්දේ ගෝරනාඩුව, බක තපස්, දෙව්ලොව දෝණි, උතුරේ රාහුල වැනි වේදිකා නාට්‍ය රැසක රඟපෑවේය.  1973 දී ඔහු ජයසේකර අපෝන්සු හා රංජිත් පෙරේරා සමඟ එක්වී අභිරූපණ රංගන කලාව ආරම්භ කළේය.
1981 දී කොඩිතුවක්කු තේවිස් ගුරුගේ ගේ අධීක්ෂණය යටතේ රංගනය හැදෑරීය. ඉන්පසුව ගුරුගේ විසින් රචිත කෝපි කඩේ රූපවාහිනී කතාමාලාවට ඔහුව තෝරා ගන්නා ලදී. "අබිලින්" ලෙස ඔහුගේ භූමිකාව මහජනයා අතර බෙහෙවින් ජනප්‍රිය වූ අතර ඔහු සාමාන්‍යයෙන් හැඳින්වූයේ සැබෑ නමට වඩා ඔහුගේ චරිත නාමයෙනි. ඔහු 1987 අප්‍රේල් 1 වන දින ප්‍රථම වරට විකාශය වූ මාලාවේ මුල සිටම පෙනී සිටියේය. ඔහු අඛණ්ඩව වසර 30ක් එම කතා මාලාවේ රඟපෑ අතර ගමේ ඕපාදූපකාරයෙකු ලෙස නිරූපණය කල ඔහුගේ චරිතය නිසා "අබිලින්" යන නම ලංකාවේ ඕපාදූප කතා කරන අය සඳහා අන්වර්ථ නාමයක් බවට පත්විය.
රංගනයට අමතරව ඔහු ශ්‍රී ලංකා ගුවන් විදුලි සංස්ථාවේ බී ශ්‍රේණියේ ගායකයෙක් ද විය. ඔහු සහෘද නිළි සුසිලා කූරගම සමඟ "ලංකා ලංකා", "ඔබ දැක්කොත් හරි", "ලස්සන සඳේ" සහ "ඇසුරු කල කාලයේ" වැනි යුගල ගීත ගායනා කළේය.
ඔහු 1973 වසරේ J. සෙල්වරත්නම් විසින් අධ්‍යක්ෂණය කරන ලද හොදට හොදයි චිත්‍රපටයෙන් සිය මංගල සිනමා රංගනය සිදු කළේය. එතැන් පටන් ඔහු සිනමාවේ සුළු චරිත කිහිපයක් රඟපෑවේය.


== චිත්‍රපටකරණය ==


== References ==


== External links ==
ශාන්ත දේශබන්ධු සහ චන්ද්‍රසිරි කොඩිතුවක්කු කලාකරුවන් දැයෙන් සමු ගනී
රංගන ශිල්පී චන්ද්‍රසිරි කොඩිතුවක්කු සමුගනි සංරක්ෂණය කළ පිටපත 2022-01-02 at the Wayback Machine
අබිලින් දිවි රඟමඩලින් සමුගනී
චන්ද්‍රසිරි කොඩිතුවක්කු මහතා අභාවප්‍රාප්ත වෙයි
කෝපි කඩේ අබිලිං දැයෙන් සමුගනී
අබිලින් දිවි රඟ මඩලට සමුදෙයි
‘අබිලින්‘ දිවි රඟ මඩලින් බැස යයි
රංගන ශිල්පී චන්ද්‍රසිරි කොඩිතුවක්‌කුට ජනමාධ්‍ය ඇමැතිගෙන් අවසන් බුහුමන් සංරක්ෂණය කළ පිටපත 2016-02-04 at the Wayback Machine